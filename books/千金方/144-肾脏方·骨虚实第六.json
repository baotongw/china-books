{
    "title": "肾脏方·骨虚实第六",
    "author": "作者：孙思邈",
    "content": [
        "　　（论一首 方六首 针灸法一首）",
        "　　论曰∶骨虚者，酸疼不安好倦。骨实者，苦烦热。凡骨虚实之应，主于肾膀胱。若其腑脏病，从骨生。热则应脏，寒则应腑。",
        "　　治骨实苦酸痛烦热方∶",
        "　　葛根汁 生地汁 赤蜜（各一升） 麦冬汁（五合）",
        "　　上四味和搅，微火煎三四沸，分三服。",
        "　　虎骨酒　　治骨虚酸疼不安好倦，主膀胱寒方。",
        "　　虎骨一具，通炙令黄焦，碎如雀头大，酿米三石，曲四斗，水三石，如常酿酒法，所以加水曲者，其骨消曲而饮水，所以加之也。酒熟封头，五十日开，饮之。",
        "　　治骨髓中疼方∶",
        "　　虎骨（四两） 芍药（一斤） 生地（五斤）",
        "　　上三味 咀，以清酒一斗，渍三宿，曝干复入酒中，如此取酒尽为度，捣筛，酒服方寸匕，日三。",
        "　　治骨髓冷疼痛方∶",
        "　　取地黄取一石汁，酒二斗，相搅重煎，温服，日三。补髓。",
        "　　治虚劳冷骨节疼痛无力方∶",
        "　　豉（二升） 地黄（八升）",
        "　　上二味，两度蒸曝干为散，食后以酒一升，进二方寸匕，日再服。亦治虚热。",
        "　　又方 天冬为散，酒服方寸匕，日三，百日取瘥。",
        "　　又方 灸上廉七十壮，三里下三寸是穴。"
    ]
}