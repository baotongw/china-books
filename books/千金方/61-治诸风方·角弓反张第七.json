{
    "title": "治诸风方·角弓反张第七",
    "author": "作者：孙思邈",
    "content": [
        "　　（方六首）",
        "　　治卒半身不遂，手足拘急不得屈伸，身体冷，或智或痴，或身强直不语，或生或死，狂言不可名状，角弓反张，或欲得食，或不用食，或大小便不利皆疗之方∶（《古今录验》名八风续命汤）",
        "　　人参 桂心 当归 独活 黄芩 干姜 甘草（各十八铢） 石膏（一两半） 杏仁（四十枚）",
        "　　上九味 咀，以井华水九升煮取三升，分三服，日三，覆取汗，不汗更合加麻黄五两合服。",
        "　　仓公当归汤　　治贼风口噤角弓反张痉者方。",
        "　　当归 防风（各十八铢） 独活（一两半） 附子（一枚） 细辛（半两） 麻黄（三十铢）",
        "　　上六味 咀，以酒五升，水三升煮取三升，服一升。口不开者，格口纳汤，一服当苏，二服小汗，三服大汗。",
        "　　又方 酒一斗，胶二斤，煮令烊，得六升，每服一升，稍服得愈。",
        "　　又方 单服荆沥良。",
        "　　秦艽散　　治半身不遂、言语错乱，乍喜乍悲、角弓反张、皮肤风痒方。",
        "　　秦艽 独活（胡洽用乌头） 黄 人参 甘菊（各二两，胡洽用蜀椒） 茵芋（十八铢，胡洽用 草） 防风 石斛（胡洽用萆 ） 山茱萸 桂心（各二两半） 附子 川芎（胡洽用桔梗）细辛 当归 五味子 甘草 白术 干姜 白藓皮（胡洽用白蔹，各三十铢） 麻黄 天雄 远志（各一两，胡洽用防己）",
        "　　上二十二味治下筛，酒服方寸匕，日再，渐渐加至二匕。又云治风无新久并补。",
        "　　吴秦艽散　　治风注入肢体百脉，身肿，角弓反张，手足酸疼，皮肤习习，身体尽痛，眉毛堕落，耳聋惊悸，心满短气，魂志不定，阴下湿痒，大便有血，小便赤黄，五劳七伤，万病皆治方。",
        "　　秦艽 蜀椒 人参 茯苓 牡蛎 细辛 栝蒌根 麻黄（各十八铢） 干姜 附子 白术 桔梗 桂心 独活 当归（各一两） 黄芩 柴胡 牛膝 天雄 石南 杜仲 莽草 乌头（各半两） 甘草 川芎 防风（各一两半）",
        "　　上二十六味治下筛，盛以苇袋，食前温酒一升服方寸七，日三服，急行七百步许，更饮酒一升，忌如常法。"
    ]
}