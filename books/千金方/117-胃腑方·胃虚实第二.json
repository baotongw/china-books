{
    "title": "胃腑方·胃虚实第二",
    "author": "作者：孙思邈",
    "content": [
        "　　（脉二首 方三首 灸法一首）",
        "　　胃实热　　右手关上脉阳实者，足阳明经也。病苦头痛（《脉经》作腹中坚痛而热），汗不出如温疟，唇口干，善哕，乳痈，缺盆腋下肿痛，名曰胃实热也。",
        "　　泻胃热汤方　　栀子仁 射干 升麻 茯苓（各二两） 芍药（四两） 白术（五两） 赤蜜 生地汁（各一升）",
        "　　上八味 咀，以水七升，煮取一升半，去滓，下地黄汁，煮两沸，次下蜜，煮取三升，分三服，老少以意加减。",
        "　　胃中热病，灸三里三十壮，穴在膝下三寸。",
        "　　胃虚冷　　右手关上脉阳虚者，足阳明经也。病苦胫寒不得卧，恶风寒洒洒，目急，腹痛虚鸣（《外台》作耳虚鸣），时寒时热，唇口干，面目浮肿，名曰胃虚冷也。",
        "　　补胃汤　　治少气口苦，身体无泽方。",
        "　　柏子仁 防风 细辛 桂心 橘皮（各二两） 川芎 吴茱萸 人参（各三两） 甘草（一两）",
        "　　上九味 咀，以水一斗，煮取三升，分为三服。",
        "　　人参散　　补胃虚寒，身枯绝，诸骨节皆痛方。",
        "　　人参 甘草 细辛（各六分） 麦冬 桂心 当归（各七分） 干姜（二两） 远志（一两）吴茱萸（二分） 川椒（三分）",
        "　　上十味治，下筛，食后，温酒服方寸匕。"
    ]
}