{
    "title": "肺脏方·肺劳第三",
    "author": "作者：孙思邈",
    "content": [
        "　　（论一首 方三首 灸法一首）",
        "　　论曰∶凡肺劳病者，补肾气以益之，肾旺则感于肺矣。人逆秋气，则手太阴不收，肺气焦满，顺之则生，逆之则死。顺之则治，逆之则乱，反顺为逆，是谓关格，病则生矣。",
        "　　麻黄引气汤　　治肺劳实气喘鼻张，面目苦肿方。",
        "　　麻黄 杏仁 生姜 半夏（各五分） 紫苏（四分） 白前 细辛 桂心（各三分） 橘皮（二分） 石膏（八两） 竹叶（切一升）",
        "　　上十一味 咀，以水一斗，煮取三升，去滓，分三服。",
        "　　半夏汤　　治肺劳虚寒，心腹冷气逆游气，胸胁气满，从胸达背痛，忧气往来，呕逆饮食即吐，虚乏不足方。",
        "　　半夏（一升） 生姜（一斤） 桂心（四两） 甘草 浓朴（各二两） 人参 橘皮 麦冬（各三两）",
        "　　上八味 咀，以水一斗，煮取四升，分四服。腹痛加当归二两。",
        "　　浓朴汤　　治肺劳风虚冷痰 水气，昼夜不得卧，头不得近枕，上气胸满，喘息气绝，此痰水盛溢方。",
        "　　浓朴 麻黄 桂心 黄芩 石膏 大戟 橘皮（各二两） 枳实 甘草 秦艽 杏仁 茯苓（各三两） 细辛（二两） 半夏（一升） 生姜（十两） 大枣（十五枚）",
        "　　上十六味 咀，以水一斗三升，煮取四升，去滓，分五服。",
        "　　治喉痹气逆咳嗽口中唾涎方∶",
        "　　灸肺俞七壮，亦可随年壮至百壮。"
    ]
}