{
    "title": "上少小婴孺方下·小儿杂病第九",
    "author": "作者：孙思邈",
    "content": [
        "　　（方一百十一首 灸法十三首）",
        "　　治小儿脐中生疮方∶ ",
        "　　桑汁敷乳上，使儿饮之。",
        "　　又方 饮 羊乳及血。",
        "　　治小儿风脐遂作恶疮，历年不瘥方∶ ",
        "　　取东壁土敷之，大佳。若汁不止，烧苍耳子粉之。",
        "　　又方 干蛴螬虫末粉之，不过三四度瘥。",
        "　　治小儿脐不合方∶ ",
        "　　取车辖脂烧灰，日一敷之。",
        "　　又方 烧蜂房灰为末敷之。",
        "　　治小儿脐中生疮方∶ ",
        "　　烧甑带灰和膏敷之。",
        "　　治小儿脐赤肿方∶ ",
        "　　杏仁（半两） 猪颊车髓（十八铢）",
        "　　上二味先研杏仁如脂，和髓敷脐中肿上。",
        "　　白石脂散　　治小儿脐汁不止，兼赤肿方。",
        "　　以白石脂细研，熬令微暖以粉脐疮，日三四度。",
        "　　治小儿鹅口，不能饮乳方∶ ",
        "　　鹅屎汁沥儿口中。",
        "　　又方 黍米汁涂之。",
        "　　又方 取小儿父母乱发洗净，缠桃枝沾取井花水，东向向日以发拭口中白乳，以置水中七过沥洗，三朝作之。",
        "　　治小儿心热，口为生疮，重舌鹅口方∶ ",
        "　　柘根锉五升，无根弓材亦佳，以水五升，煮取二升，去滓，煎取五合，细细敷之，数次良。",
        "　　治口疮白漫漫方∶ ",
        "　　先以父净发拭口，次取桑汁涂之。",
        "　　治重舌舌强，不能收唾方∶ ",
        "　　鹿角末如大豆许安舌下，日三四度。亦治小儿不能乳。",
        "　　又方 取蛇蜕烧末，以鸡毛沾醇醋点药，掠舌下愈。",
        "　　治小儿重舌方∶ ",
        "　　取田中蜂房烧灰，和酒涂喉下愈。",
        "　　又方 衣鱼涂舌上。",
        "　　又方 灶月下黄土末，苦酒和涂舌上。赤小豆末醋和涂舌上。",
        "　　又方 黄柏以竹沥渍取，细细点舌上，良。",
        "　　治重舌方∶ ",
        "　　灸行间，随年壮，穴在足大趾歧中。又灸两足外踝上三壮。",
        "　　治小儿舌上疮方∶ ",
        "　　蜂房烧灰，屋间尘各等分，和匀敷之。",
        "　　又方 桑白汁涂乳，与儿饮之。",
        "　　又方 羊蹄骨中生髓和胡粉敷之。",
        "　　治舌肿强满方∶ ",
        "　　满口含糖醋良。",
        "　　又方 饮 羊乳即瘥。",
        "　　治小儿口疮不得吮乳方∶ ",
        "　　大青（十八铢） 黄连（十二铢）",
        "　　上二味 咀，以水三升，煮取一升二合，一服一合，日再夜一。",
        "　　又方 蜜（二斤） 甘草（如指大三寸） 腊月猪脂（一斤）",
        "　　上三味合煎相得，含如枣大，稍稍咽之，日三。",
        "　　又方 矾石如鸡子大，置醋中，涂儿足下二七遍愈。",
        "　　治小儿燕口，两吻生疮方∶ ",
        "　　烧发灰和猪脂敷之。",
        "　　治小儿口下黄肌疮方∶ ",
        "　　取 羊髭烧灰，和腊月猪脂敷之。角亦可用。",
        "　　治口旁恶疮方∶ ",
        "　　乱发灰 故絮灰 黄连 干姜上四味等分为散，以粉疮上，不过三遍。",
        "　　治口噤，赤者心噤，白者肺噤方∶ ",
        "　　鸡屎白枣大，绵裹，以水一合煮二沸，分再服。",
        "　　治小儿口噤方∶ ",
        "　　鹿角粉 大豆末上二味等分，和乳涂乳上饮儿。",
        "　　又方 驴乳 猪乳（各二升）",
        "　　上二味合煎得一升五合，服如杏仁许，三四服瘥。",
        "　　雀屎丸　　治小儿猝中风，口噤不下一物方。",
        "　　雀屎如麻子丸之，饮下即愈，鸡屎白亦佳。",
        "　　治小儿口中涎出方 以白羊屎纳口中。",
        "　　又方 以东行牛口中沫涂口中及颐上。",
        "　　又方 桑白汁涂之瘥。",
        "　　治小儿卒毒肿着喉颈，壮热妨乳方∶ ",
        "　　升麻 射干 大黄（各一两）",
        "　　上三味 咀，以水一升五合，煮取八合，一岁儿分三服，以滓敷肿上，冷更暖，以敷，大儿以意加之。",
        "　　升麻汤　　治小儿喉痛，若毒瓦斯盛，便咽塞，并治大人咽喉不利方。",
        "　　升麻 生姜 射干（各二两） 橘皮（一两）",
        "　　上四味 咀，以水六升，煮取二升，去滓，分三服。",
        "　　治小儿喉痹肿方∶ ",
        "　　鱼胆二七枚以和灶底土涂之，瘥。",
        "　　治小儿喉痹方∶桂心 杏仁（各半两）",
        "　　上二味为末，以绵裹如枣大，含，咽汁。",
        "　　治小儿解颅方∶ ",
        "　　熬蛇蜕皮为末，和猪颊车中髓敷顶，日三四度。",
        "　　又方 猪牙颊车髓敷囟上瘥。",
        "　　半夏熨汤　　治小儿脑长解颅不合，羸瘦色黄，至四五岁不能行方。",
        "　　半夏 生姜 川芎（各一升） 细辛（三两） 桂心（一尺） 乌头（十枚）",
        "　　上六味 咀，以醇苦酒五升渍之， 时，煮三沸，绞去滓，以绵一片浸药中，适寒温以熨囟上，冷更温之，复熨如前，朝暮各三四熨乃止，二十日可愈。",
        "　　治小儿解颅，生蟹足敷方∶ ",
        "　　生蟹足 白蔹（各半两）",
        "　　上二味捣末，以乳汁和敷颅上，立愈。",
        "　　治小儿解颅，三物细辛敷方∶ ",
        "　　细辛 桂心（各半两） 干姜（十八铢）",
        "　　上三味为末，以浮汁和敷颅上，干复敷之，儿面赤即愈。",
        "　　治小儿囟开不合方∶ ",
        "　　防风（一两半） 柏子仁 白芨（各一两）",
        "　　上三味为末，以乳和敷囟上，日一，十日知，二十日即愈。",
        "　　又方 取猪牙车骨煎取髓，敷囟上愈。",
        "　　小儿囟陷方∶ ",
        "　　灸脐上下各半寸，及鸠尾骨端，又足太阴各一壮。",
        "　　治小儿狐疝伤损生 方∶ ",
        "　　桂心（十八铢） 白术（一两十八铢） 地肤子（二两半）",
        "　　上三味为末，以蜜和丸，白酒服如小豆七丸，日三，亦治大人。",
        "　　又方 芍药 茯苓（各十八铢） 防葵（一作防风） 大黄（各半两） 半夏 桂心 川椒（各六铢）",
        "　　上七味为末，蜜和服如大豆一丸，日五服，可加至三丸。",
        "　　五等丸　　治小儿阴偏大，又卵核坚 方。",
        "　　黄柏 香豉 牡丹 防风 桂心（各二两）",
        "　　上五味为末，蜜丸如大豆，儿三岁饮服五丸，加至十丸。儿小以意酌量着乳头上服之。",
        "　　治小儿卵肿方∶",
        "　　取鸡翅六茎烧灰服之，随卵左右取翮（《古今录验》云，治阴大如斗。）",
        "　　治小儿气 方∶",
        "　　土瓜根 芍药 当归（各一两）",
        "　　上三味 咀，以水二升，煮取一升，取五合，日二。",
        "　　又方 三月上除日取白头翁根捣碎，随偏处敷之，一宿作疮，二十日愈。",
        "　　治气 方∶",
        "　　灸足厥阴大敦，左灸右，右灸左，各一壮。",
        "　　治小儿阴疮方∶",
        "　　以人屎灰敷之，又狗屎灰，又狗骨灰，又马骨灰，皆可敷之。",
        "　　治小儿歧股间连阴囊生疮，汁出，先痒后痛，十日五日自瘥，或一月或半月复发，连年不瘥方∶",
        "　　灸疮搔去痂，帛拭令干，以蜜敷，更溲面作烧饼，熟即以饧涂饼上熨之，冷即止，再度瘥。",
        "　　治小儿阴肿方∶",
        "　　狐茎炙捣末，酒服之。",
        "　　又方 灸大敦七壮。",
        "　　又方 斫桑木白汁涂之。",
        "　　又方 捣芜菁敷上。",
        "　　又方 捣垣衣敷上。",
        "　　又方 以衣中白鱼敷之。",
        "　　又方 猪屎五升水煮沸，布裹安肿上。",
        "　　治小儿阴疮方∶",
        "　　取野狼牙浓煮汁洗之。",
        "　　又方 黄连、胡粉等分，以香脂油和敷之。",
        "　　治小儿核肿，壮热有实方∶",
        "　　青木香 甘草 石膏 甘遂（各十八铢） 麝香（三铢） 大黄 前胡（各一两） 黄芩（半两）",
        "　　上八味 咀，以水七升 煮取一升九合，每服三合，日四夜二。",
        "　　鳖头丸　　治小儿积冷久下瘥后余脱肛不瘥，腹中冷，肿中疼痛不得入者方。",
        "　　鳖头（二枚炙令焦） 磁石（四两） 桂心（三两） 小 皮（一枚炙令焦）",
        "　　上四味为末，蜜丸如大豆，儿二岁至五岁，服五至十丸，日三。儿大以意加之。",
        "　　小儿脱肛方∶ ",
        "　　灸顶上旋毛中三壮，即入。",
        "　　又 灸尾翠骨三壮。",
        "　　又 灸脐中随年壮。",
        "　　治小儿疳湿疮方∶",
        "　　铁衣着下部中，即愈。",
        "　　又方 灸第十五椎挟脊两旁七壮，未瘥加七壮。",
        "　　治小儿疳疮方∶",
        "　　以猪脂和胡粉敷之。五六度又方 嚼麻子敷之，日六七度。",
        "　　又方 羊胆二枚和酱汁于下部灌之。猪脂亦佳。",
        "　　治湿疮方∶",
        "　　浓煎地榆汁，洗浴，每日二度。治小儿久痢脓湿 方∶",
        "　　艾叶五升，以水一斗，煮取一升半，分为三服。",
        "　　除热结肠丸　　断小儿热，下黄赤汁沫，及鱼脑杂血，肛中疮烂坐 生虫方。",
        "　　川连 柏皮 苦参 鬼臼 独活 橘皮 芍药 阿胶（各半两）",
        "　　上八味为末，以蓝汁及蜜丸如小豆，日服五丸至十丸（冬无蓝汁，可用蓝子一合，舂蜜和丸）。",
        "　　治小儿蛔虫方∶",
        "　　削楝木上苍皮，以水煮取汁饮之，量大小多少，为此有小毒。",
        "　　治小儿羸瘦有蛔虫方∶",
        "　　芦二两，以水一升，米二合，煮取米熟去滓，与服。",
        "　　又方 蓄三两水一升，煮取四合，分服之，捣汁服亦佳。",
        "　　又方 桃白皮（三两） 东引吴茱萸根白皮（四两上二味 咀，以酒一升二合，渍之一宿，渐与服取瘥。",
        "　　又方 取猪膏服之（一云治蛲虫）。",
        "　　又方 捣槐子纳下部中，瘥（一云治蛲虫）。",
        "　　又方 楝实一枚纳孔中（一云治蛲虫）。",
        "　　治寸白虫方∶",
        "　　东行石榴根一把，水二升，煮取三合，分服。",
        "　　又方 桃叶捣，绞取汁，服之。",
        "　　治小儿三虫方∶",
        "　　雷丸 川芎上二味各等分为末，服一钱匕，日三。",
        "　　治大便竟出血方∶",
        "　　鳖头一枚炙令黄黑为末，以饮下五分匕，多少量儿大小，日三服。",
        "　　治小儿尿血方∶",
        "　　烧鹊巢灰井花水服之，亦治夜尿床。",
        "　　又方 灸第七椎两旁各五寸，随年壮。",
        "　　治小儿遗尿方∶",
        "　　瞿麦 石苇 龙胆 皂荚 桂心（各半两） 鸡肠草 人参（各一两） 车前子（一两六铢）",
        "　　上八味为末蜜丸，每食后服如小豆大五丸，日三，加至六七丸。",
        "　　又方 小豆叶捣汁服。",
        "　　又方 烧鸡肠为末，浆水服方寸匕，日三。",
        "　　又方 灸脐下一寸半，随年壮。",
        "　　又方 灸大敦三壮，亦治尿血。",
        "　　地肤子汤　　治小儿热毒入膀胱中，忽患小便不通，欲小便则涩痛不出，出少如血，须臾？",
        "　　地肤子 瞿麦 知母 黄芩 枳实 升麻 葵子 猪苓（各六铢） 通草 海藻 橘皮（各三铢） 大黄（十八铢）",
        "　　上十二味 咀，以水三升，煮取一升，一日至七日儿服一合，为三服，八日至十五日儿一合半为三服，十六日至二十日儿二合为三服，四十日儿以此为准，五十日以上七岁以下以意加药益水。",
        "　　小儿淋方∶",
        "　　车前子一升水二升，煮取一升，分服。",
        "　　又方 煮冬葵子汁服之。",
        "　　又方 取蜂房、乱发烧灰，以水服一钱匕，日再。",
        "　　治小儿小便不通方∶车前草（切，一升） 小麦（一升）",
        "　　上二味以水二升，煮取一升二合，去滓煮粥服，日三四。",
        "　　又方 冬葵子一升，以水二升，煮取一升分服，入滑石末六铢。",
        "　　治小儿 方∶",
        "　　蜥蜴一枚烧末，酒服之。",
        "　　治小儿吐血方∶",
        "　　烧蛇蜕皮为末，以乳服之，并治重舌。",
        "　　又方 取油三分，酒一分，和之，分再服。",
        "　　治小儿鼻塞生息肉方∶",
        "　　通草 细辛（各一两）",
        "　　上二味捣末，取药如豆，着绵缠头纳鼻中，日二。",
        "　　治小儿鼻塞不通，浊涕出方∶",
        "　　杏仁（半两） 川椒 附子 细辛（各六铢）",
        "　　上四味 咀，以醋五合渍药一宿，明旦以猪脂五合煎，令附子色黄，膏成去滓，冷更以涂絮导鼻孔中，日再，兼摩顶。",
        "　　治小儿 耳方∶",
        "　　末石硫黄以粉耳中，日一夜一。",
        "　　治小儿耳疮方∶",
        "　　烧马骨灰敷之。",
        "　　又方 烧鸡屎白，筒中吹入。",
        "　　治小儿齿落久不生方∶",
        "　　取雄鼠屎二七枚，以一屎拭一齿根处，尽此止，二十一日即生（雄鼠屎头尖）。",
        "　　治小儿四五岁不语方∶",
        "　　末赤小豆，酒和敷舌下。",
        "　　又方 灸足两踝各三壮。",
        "　　治小儿不能乳方∶",
        "　　雀屎四枚为末，着乳头饮儿，儿大十枚。",
        "　　蒲黄汤　　治小儿落床坠地，如有瘀血，腹中阴阴，寒热不肯乳哺，但啼哭叫唤方。",
        "　　蒲黄 麦冬 大黄 黄芩（各十铢） 甘草（八铢） 芒硝（七铢） 黄连（十三铢）",
        "　　上七味 咀，以水二升，煮取一升，去滓纳芒硝，分三服，消息视儿羸瘦半之，大小便血即愈，忌冷食。",
        "　　治小儿食不知饥饱方∶",
        "　　鼠屎二七枚烧为末，服之。",
        "　　治小儿食土方∶",
        "　　取肉一斤绳系曳地，行数里勿洗，火炙与食。",
        "　　治小儿哕方∶",
        "　　生姜汁 牛乳（各五合）",
        "　　上二味煎取五合，分二服。",
        "　　又方 取牛乳一升，煎取五合，分五服。",
        "　　治小儿 方∶",
        "　　灶中灰盐等分，相和熬，熨之。",
        "　　治小儿误吞针方∶",
        "　　取磁石如枣核大，或吞或含，其针立出。",
        "　　治小儿误吞铁等物方∶",
        "　　艾蒿一把锉，以水五升，煮取一升半，服之即下。",
        "　　治小儿蠼 咬绕腹匝即死方∶",
        "　　捣蒺藜叶敷之，无叶，子亦可。",
        "　　又方 取燕窠中土猪脂和敷之，干则易之。"
    ]
}