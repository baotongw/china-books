{
    "title": "心脏方·胸痹第七",
    "author": "作者：孙思邈",
    "content": [
        "　　（论二首 方十二首 灸法五首）",
        "　　论曰∶胸痹之病，令人心中坚满痞急痛，肌中苦痹绞急如刺，不得俯仰，其胸前皮皆痛，手不得犯，胸中 而满，短气咳唾引痛，咽塞不利，习习如痒，喉中干燥，时欲呕吐，烦闷，自汗出，或彻引背痛，不治之，数日杀人。",
        "　　论曰∶夫脉当取太过与不及，阳微阴弦即胸痹而痛，所以然者，责其极虚故也。今阳虚知在上焦，所以胸痹心痛者，以其人脉阴弦故也。",
        "　　平人无寒热，短气不足以息者实也。",
        "　　栝蒌汤　　治胸痹病喘息咳唾，胸背痛短气，寸脉沉而迟关上小紧数方。",
        "　　栝蒌实（一枚） 半夏（半斤） 薤白（半斤） 枳实（二两） 生姜（四两）",
        "　　上五味 咀，以白 浆一斗煮取四升，服一升，日三。（仲景、《肘后》不用生姜，枳实，半夏）",
        "　　枳实薤白桂枝汤　　治胸痹心中痞气，气结在胸，胸满胁下逆抢心方。",
        "　　枳实（四枚） 薤白（一斤） 桂枝（一两） 浓朴（三两） 栝蒌实（一枚）",
        "　　上五味 咀，以水七升煮取二升，半分再服，仲景方用浓朴四两，薤白半斤，水五升煮取二升，分三服。",
        "　　茯苓汤　　治胸中气塞短气方。",
        "　　茯苓（三两） 甘草（一两） 杏仁（五十枚）",
        "　　上三味 咀，以水一斗三升煮取六升，去滓，为六服，日三，未瘥更合服。",
        "　　治胸痹候胸中 如满噎塞习习如痒，喉中涩燥唾沫，宜此方∶",
        "　　橘皮（一斤） 枳实（五枚） 生姜（半斤）",
        "　　上三味 咀，以水五升煮取二升，去滓，分再服。（《金匮》名橘皮枳实生姜汤。）",
        "　　治中汤　　治胸痹方（方见二十卷膀胱腑霍乱门）。",
        "　　通气汤　　治胸满短气噎塞方。",
        "　　半夏（八两） 生姜（六两） 橘皮（三两） 吴茱萸（四十枚）",
        "　　上四味 咀，以水八升煮取三升，分三服。（一方，无橘皮，用桂枝三两。",
        "　　细辛散　　治胸痹达背痛短气方。",
        "　　细辛 甘草（各二两） 枳实 生姜 栝蒌实 干地黄 白术（各三两） 桂心 茯苓（各三两）",
        "　　上九味治，下筛，酒服方寸匕，日三。",
        "　　蜀椒散　　治胸痹达背方。",
        "　　蜀椒 食茱萸（各一两） 桂心 桔梗（各三两） 乌头（半两） 豉（六两）",
        "　　上六味治，下筛，食后酒服方寸匕，日三。",
        "　　前胡汤　　治胸中逆气，心痛彻背，少气不食方。",
        "　　前胡 甘草 半夏 芍药（各二两） 黄芩 当归 人参 桂心（各一两） 生姜（三两）大枣（三十枚） 竹叶（一升）",
        "　　上十一味 咀，以水九升煮取三升，分四服。",
        "　　又方 前胡 甘草 半夏 芍药 人参 茯苓 生姜 麦门冬 饧（各三两） 黄芩 当归桂心（各一两） 大枣（三十枚）",
        "　　上十三味 咀，以水一斗四升煮取三升，去滓，分二服。",
        "　　熨背散　　治胸背疼痛而闷方。",
        "　　乌头 细辛 附子 羌活 蜀椒 桂心（各五两） 川芎（一两六铢）",
        "　　上七味治，下筛，帛裹微火炙令暖，熨背上，取瘥乃止，慎生冷，如常法。",
        "　　下气汤　　治胸腹背闭满上气喘息方。",
        "　　杏仁（四七枚） 大腹槟榔（二七枚）",
        "　　上二味 咀，以童子小便三升煎取一升半，分再服，曾患气发辄合服之。",
        "　　槟榔汤　　主破胸背恶气声音塞闭方。",
        "　　槟榔（极大者四枚，小者八枚）",
        "　　上一味二品 咀，以小儿尿三升煮减一升，去滓，分三服，频与五剂永定。",
        "　　灸法　　胸痹引背时寒，间使主之。胸痹心痛，天井主之。胸痹心痛不得息，痛无常处，临泣主之。胸痹心痛，灸膻中百壮，穴在鸠尾上一寸，忌针。胸痹满心痛，灸期门，随年壮，穴在第二肋端乳直下一寸半。"
    ]
}