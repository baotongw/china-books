{
    "title": "小肠腑方·好忘第七",
    "author": "作者：孙思邈",
    "content": [
        "　　（方十六首）",
        "　　枕中方　　常服令人大聪。",
        "　　龟甲 龙骨 菖蒲 远志",
        "　　上四味等分治，下筛，酒服方寸匕，日三。治多忘，令人不忘方菖蒲（二分） 远志（七分） 茯苓 茯神 人参（各五分）",
        "　　上五味治，下筛，酒服方寸匕，日二夜一，五日后智神良。",
        "　　开心散　　治好忘方。",
        "　　菖蒲（一两） 远志 人参（各十分） 茯苓（二两）",
        "　　上四味治，下筛，饮服方寸匕，日三。",
        "　　又方 菖蒲 远志 茯苓（各三分） 续断 肉苁蓉（各二两）",
        "　　上五味治，下筛，酒服方寸匕，日三，至老不忘。",
        "　　菖蒲益智丸　　治善忘恍惚，破积聚，止痛安神定志，聪耳明目方。",
        "　　菖蒲 附子 远志 人参 桔梗 牛膝（各五分） 茯苓（七分） 桂心（三分）",
        "　　上八味为末，蜜丸如梧子，一服七丸，加至二十丸，日二夜一，禁如药法。",
        "　　养命开心益智方干地黄 人参 茯苓（各二两） 远志 肉苁蓉 菟丝子（各三两） 蛇床子（二分）",
        "　　上七味治，下筛，服方寸匕，日二，忌食兔肉，余无忌。",
        "　　八味散方　　天门冬（六分） 桂心 茯苓（各一两） 干地黄（四分） 菖蒲 远志 石苇 五味子（各三分）",
        "　　上八味治，下筛，后食酒或水服方寸匕，三十日力倍，六十日气力强志意足。",
        "　　治健忘方 天门冬 远志 茯苓 干地黄上四味等分，为末，蜜丸如梧子大，酒服二十丸，日三，加至三十丸，常服勿绝。",
        "　　治好忘久服聪明益智方 龙骨 虎骨 远志（等分）",
        "　　上三味治，下筛，食后服方寸匕，日二。",
        "　　又方 七月七日取菖蒲酒服三方寸匕，饮酒不至醉。",
        "　　又方 常以甲子日取石上菖蒲一寸九节者，阴干百日治，下筛，服方寸匕，日三，耳目聪明不忘。（出衢州石桥寺南山。）",
        "　　又方 七月七日麻勃一升，人参三两为末，蒸令气遍，临夜卧服一刀圭，尽知四方之事。",
        "　　又方 戊子日取东边桃枝二七枚缚着卧床中枕之不忘。",
        "　　又方 常以五月五日日未出时取东向桃枝作三寸木人，着衣带中令人不忘。",
        "　　又方 丁酉日自往市买远志裹着衣中，角头还作末服之不复忘。",
        "　　治人心昏塞多忘易误方",
        "　　七月七日取蜘蛛网着衣领中，勿令人知，不忘。"
    ]
}