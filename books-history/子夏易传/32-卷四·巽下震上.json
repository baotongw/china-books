{
    "title": "卷四·巽下震上",
    "author": "作者：卜商",
    "content": [
        "　　恒亨无咎，利貞，利有攸往。彖曰：恒，久也。剛上而柔下，雷風相與。巽而動，剛柔相應，恒。恒亨无咎，利貞，久於其道也。天地之道，恒久而不已也。利有攸往，終則有始也。日月得天而能久照，四時變化而能久成，聖人久於其道而天下化成。觀其所恒而天地萬物之情可見矣。恒而得其久也。",
        "　　剛上而柔下，剛柔交而下承也。雷行風從，増其大逺矣。巽而動，往無不從也。剛柔皆應外内逹也。此可久之道也。能久則通矣。保其無咎矣。利而得正矣。久而得其終始之道也。則何往而不利焉。天地恒久也，而萬物生。聖人恒久也，而天下化。以恒久而觀之，天地萬物之情得其恒者，長也。",
        "　　象曰：雷風，恒。君子以立不易方。",
        "　　雷之震，風必從之。君子行，必由其道。得其恒而増，其恒而増其大也。故獨立其所不以物易。",
        "　　初六，浚恒，貞凶。无攸利。象曰：浚恒之凶，始求深也。",
        "　　恒者，久於其道，不煩而物自歸也。處於極下，深底者也。不修其恒，不度其分，遂求其應，初以深極而求於人。人斯竭之矣，何以終乎。正之凶而無所利也。",
        "　　九二，悔亡。象曰：九二，悔亡。能久中也。",
        "　　非其位久失道也，剛而自正，退而久中，可以悔亡。",
        "　　九三，不恒其徳，或承之羞，貞吝。象曰：不恒其徳，无所容也。",
        "　　三者，終下至上之地，進退之所也。不能修徳守位，而復上以求應，無其恒也，何以容哉。以是為政可惜者也。",
        "　　九四，田无禽。象曰：久非其位，安得禽也。",
        "　　承上之地，柔以奉上而剛居之。求應於下位已失矣，安所獲乎。",
        "　　六五，恒其徳，貞婦人吉，夫子凶。象曰：婦人貞吉，從一而終也。夫子制義，從婦凶也。",
        "　　從係以為正，守中而為恒，婦人以之吉也，夫子可以制義矣。而從人之政，狹之至矣，固其凶也。",
        "　　上六，振恒，凶。象曰：振恒，在上大无功也。",
        "　　極上，終盡之地，柔振而將久之道窮也，久何之乎。雖有其應，不足振也。失時之極，無功已矣，凶之道也。"
    ]
}