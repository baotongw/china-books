{
    "title": "卷二·巽下艮上",
    "author": "作者：卜商",
    "content": [
        "　　蠱，元亨，利涉大川，先甲三日，後甲三日。彖曰：蠱，剛上而柔下，巽而止，蠱。蠱，元亨，而天下治也。利涉大川，往有事也。先甲三日，後甲三日，終則有始，天行也。",
        "　　蠱，文皿蟲也。風過山也。時之蠱，而事繫之，不可以無制，作也。剛升而上，柔來而下，剛柔兩得其情，大通而柔伏也。巽而上，無違迕也。故可以造治制作，而無難也。古之為治者，以質文相變也。弊而更之，之謂也。以質治者，寛而任人，親而不尊，其弊也。野而不近，縱而難禁，故因其弊而反之以文。以文治者，檢而有度，尊而不親，其弊也。煩而多賊，近而無實，因其弊而更之以質。質文更代，終則有始。如寒暑之謝也。甲者，制事之首也。夫立制者，必先究前弊之由，察其中，要其終。故先三日，以原之，然後更之，今及其先，乃及其後。後甲三日之正，故能合其時，而當於人心也。殷因於夏，周因於殷，故為之改命，創制天下法也。",
        "　　象曰：山下有風，蠱。君子以振民育德。",
        "　　山下有風，時蠱而制事也。君子將以振民，先有其德然後制作也。",
        "　　初六，幹父之蠱，有子考，无咎，厲終吉。象曰：幹父之蠱，意承考也。",
        "　　有為者，臣子之職也。受命者，承其意而損益從時，而後蠱，可幹也。柔始受命，能終其事。承父之後也，可謂有子矣。考何咎乎。臨事而專，故曰厲也。終成其志，得无咎也。有事之道也。",
        "　　九二，幹母之蠱，不可貞。象曰：幹母之蠱，得中道也。",
        "　　幹内應柔，承母之事也。不可以自正，非所越也。乃得中道矣。事有順而後成者，此之謂也。",
        "　　九三，幹父之蠱，小有悔，无大咎。象曰：幹父之蠱，終无咎也。",
        "　　以剛得位，幹其事而專其任也。專之故，小悔，終成其志，故无咎也。",
        "　　六四，裕父之蠱，往見吝。象曰：裕父之蠱，往未得也。",
        "　　柔之位，而以柔處之，不能敏於事也。是寛其事而无成也。復命得乎，往見吝矣，終无功也。",
        "　　六五，幹父之蠱，用譽。象曰：幹父用譽，承以德也。",
        "　　柔非能幹蠱也。事必有主之者矣，用德而不勞於力，五之謂歟。居得中正，衆之所荷，用譽之謂也。",
        "　　上九，不事王侯，髙尚其事。象曰：不事王侯，志可則也。",
        "　　剛上者，主之尚也，令之源也。終其事而不享其利，以髙尚為事，可企而則也。不事王侯，可以尚之也。"
    ]
}