{
    "title": "卷四·坎下震上",
    "author": "作者：卜商",
    "content": [
        "　　解，利西南，无所往，其來復吉。有攸往夙吉。彖曰：解，險以動，動而免乎險。解，解利西南，往得衆也。其來復吉，乃得中也。有攸往夙吉，往有功也。天地解而雷雨作，雷雨作而百果草木皆甲拆。解之時大矣哉。",
        "　　濟險而動，動出於險，解也。道之夷而无適，不達也。君子可策其名也。解利西南，往而得衆，動於外而有功也。其來復吉，復其所亦可以位也。内剛中而得民也。有攸往夙吉，趨時之敏，緩則无功也。天地解而雷雨作，百果草木皆甲拆，自然之應，不疾而速也。君子貴其途而通也。可无夙乎，非知通於物者，不能通於時也。",
        "　　象曰：雷雨作，解。君子以赦過宥罪。",
        "　　雷雨作，上震下澤，釋難之時也。久險不通，人不堪也。赦過宥罪，應乎人心而得其解也。",
        "　　初六，无咎。象曰：剛柔之際，義无咎也。",
        "　　解，緩也。无阻艱也。況以柔守下而承於剛乎。得其序也。其義固无咎矣。",
        "　　九二，田獲三狐，得黄矢，貞吉。象曰：九二貞吉，得中道也。",
        "　　剛居中也，能濟其險，衆之所附也。初承以奉之五，正而應之，衆來附之，非我之貪也。難以解矣，可以各保其歸也。守中直而保其正，不干其邪，得中道正之吉也。",
        "　　六三，負且乘，致宼至，貞吝。象曰：負且乘，亦可醜也。自我致戎，又誰咎也。",
        "　　履於不正，乘於二，而與之負於四，而係之多妄之陰，貪其非有，亦可醜矣。宼自已致，誰之咎乎。以之為正，可惜者也。",
        "　　九四，解而拇，朋至斯孚。象曰：解而拇，未當位也。",
        "　　剛處於卑而與三相得，如拇附也。未當位者也。非可久也。故解拇而與，初為朋得其正，乃保其孚矣。",
        "　　六五，君子維有解，吉，有孚于小人。象曰：君子有解，小人退也。",
        "　　解，行險而免其險也。故下多妄動焉，皆上法之怠，從以濟險而失於緩也。五以柔處，中而繫有，終二守其正而已矣，不敢自解也，故得其中吉也。夫人之化上，從其行也。上難則小人不敢妄進也。",
        "　　上六，公用射隼于髙墉之上，獲之。无不利。象曰：公用射隼，以解悖也。",
        "　　解，釋弛緩也。故多有縱焉。終而獲之，得其時也。三應其誅焉。縱悖之甚，據非其有，雖欲貪戾，其能終乎。而公以法誅，何所不獲。悖解衆安无不利也。"
    ]
}