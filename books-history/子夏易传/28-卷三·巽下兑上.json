{
    "title": "卷三·巽下兑上",
    "author": "作者：卜商",
    "content": [
        "　　大過，棟橈，利有攸往，亨。彖曰：大過，大者過也。棟橈，本末弱也。剛過而中，巽而説行，利有攸往，乃亨。大過之時，大矣哉。",
        "　　大過，強大者能過也。本無正，而末不能治者也。棟既橈矣，法無從矣，何所承乎。唯強行者，不拘於細，不守其弊，過之而後治也。下剛過中，上巽而後悦，行利往而後乃亨。從大然後過也，非才大者不能行。權而合悦也。",
        "　　象曰：澤滅木，大過。君子以獨立不懼遯世，无悶。",
        "　　木為澤所没，下過其上也。本無政矣，舉而治之亦無患也。故君子當於是，獨立而濟，不懼羣邪，然後能通，過上乃行。雖曰得之不足以榮也。遭其用，遯世無悶，失之不足恥也。",
        "　　初六，藉用白茅，无咎。象曰：藉用白茅，柔在下也。",
        "　　君子之於大過也，必本於誠敬然後濟之也。雖曰藉用白茅，薄之至而誠之著也。柔處於下，謹敬於初，不私於己，則動而無咎矣。",
        "　　九二，枯楊生稊，老夫得其女妻，无不利。象曰：老夫女妻，過以相與也。",
        "　　陽舉於陰，過初之本事，過其位。剛而得中，行權以合説也。老夫重合女妻，枯而復生，其實時過而相與得復生之理。故其無不利也。",
        "　　九三，棟橈。凶。象曰：棟橈之凶，不可以有輔也。",
        "　　不能拯弱自守其位，棟之橈也。而又應柔本末弱矣。柔何輔焉，凶之道也。",
        "　　九四，棟隆吉。有它。吝。象曰：棟隆之吉，不橈乎下也。",
        "　　以陽而與，其柔志在拯時也。得其吉矣。情以求應，不撓於下也。不能自與。可惜也已。",
        "　　九五，枯楊生華，老婦得其士夫，无咎无譽。象曰：枯楊生華，何可久也。",
        "　老婦士夫亦可醜也。陽處陽也，自守而已，不能大過者也。雖欲拯之其能得乎，不足以濟衰也。則老婦得其士夫，猶枯而徒華，可醜而已，當尊而徳不能濟，力而不能勝也。無功可譽，亦無咎矣。",
        "　　上六，過涉滅頂，凶，无咎。象曰：過涉之凶，不可咎也。",
        "　　過涉襄危之極，罪咎之地也。況以柔終乎。過涉之深，滅其頂，頂滅身之終也，於何而咎哉。"
    ]
}