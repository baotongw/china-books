{
    "title": "卷四·離下坤上",
    "author": "作者：卜商",
    "content": [
        "　　明夷，利艱貞。彖曰：明入地中，明夷。内文明而外柔順，以蒙大難，文王以之利艱貞，晦其明也。内難而能正其志，箕子以之。",
        "　　明入地中，上無以明，天下無所見也。艱以事上，不失於正，利也。故文王内文明而外柔順也。箕子蒙難而能正其志，晦其明者也。",
        "　　象曰：明入地中，明夷。君子以涖衆，用晦而明。",
        "　　明入地中，藏其明也。民可使由之，不可使知之，故君子之蒞衆也。外用晦，以使民内保。明以為治。",
        "　　初九，明夷，于飛垂其翼，君子于行，三日不食，有攸往。主人有言。象曰：君子于行，義不食也。",
        "　　小人賊害之，時有明，則傷矣。初以君子之徳剛而不回，故為時忌之深也。以其無位，猶且逺患，庶以速奔也，故絶其迹，隱其形，三日而不敢食。逃難而遇人，人必疑言矣。害明之深，懼人之見也。君子畏害而速去，其義豈遑食哉。",
        "　　六二，明夷，夷于左股，用拯馬壯，吉。象曰：六二之吉，順以則也。",
        "　　守中順則無猜者也。而已道不行矣。夷于左股者焉，故與之拯馬而馳逐也。且内明以外順，雖傷左而右存，與時並行不失其吉也。",
        "　　九三，明夷于南狩，得其大首，不可疾貞。象曰：南狩之志，乃大得也。",
        "　　為文明之主夷終則進也。上六逺其明，雖高而至晦也。應其誅焉。時之得向明而南巡狩也。獲其大首耳，其汙俗漸正而已，不可疾也。",
        "　　六四，入於左腹，獲明夷之心于出門庭。象曰：入于左腹，獲心意也。",
        "　　守以下位，順以上承，自右而入於左腹，獲其心意也。順以避患，止守於分明，其歸自異矣。出於門庭，不逺行也。",
        "　　六五，箕子之明夷，利貞。象曰：箕子之貞，明不可息也。",
        "　　在難之内，而能保明其中，智以藏之，愚以晦之，得其正而時不能遷也。則明豈息哉。得中之道亡而能有，故箕子當之矣。",
        "　　上六，不明晦，初登于天，後入于地。象曰：初登于天，照四國也。後入于地，失則也。",
        "　　暗而過中至明夷之極，晦之至也。位高勢，崇登于天也。失道將覆，入於地也。"
    ]
}