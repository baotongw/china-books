{
    "title": "卷四·兑下艮上",
    "author": "作者：卜商",
    "content": [
        "　　損，有孚，元吉，无咎，可貞，利有攸往，曷之用，二簋可用享。彖曰：損，損下益上，其道上行。損而有孚，元吉，无咎，可貞利，有攸往，曷之用，二簋可用享。二簋應有時，損剛益柔有時。損益，盈虚與時偕行。",
        "　　損，損下也。夫上也者，下之庇也，可无奉乎。故分下之剛，而上益於柔，下不敢多，而奉其上也。損者，益之本，能損而當，則民成矣。大吉而无咎。雖損也，其道存焉，可以正也，有正而能損已，何往而不可哉。損而得於時，雖至約可也。竭剛以奉，其道不存，不可正也已矣，故損益盈虚而與時偕行也。剛者，君子之道也，故處於下以奉其上，居其上以益於下，君子之道也。下者上之本也。不可以失其所也，故損益之辭繫焉，為人上者不可不慮下也。",
        "　　象曰：山下有澤，損君子以懲忿窒欲。",
        "　　山下有澤，山止其上，損澤而上，潤也。君子之可損者，忿慾也。縱之而咎生也，故戒之。",
        "　　初九，已事遄往，无咎。酌損之。象曰：已事遄往，尚合志也。",
        "　　損貴其合時，初以結之，合其志也。故止其事而遄往，則終无咎矣。酌者，損之薄也。損以奉上，冝乎夙也，初猶遄也，其可後乎。當其時，雖酌之當也。",
        "　　九二，利貞。征凶弗損，益之。象曰：九二，利貞，中以為志也。",
        "　　初遄往而酌損之，貴其初合其志也。於事中可以守，務利其正也。損非其時，徒失其正，征之凶也。志守中正，而從其事不損己，以奉上，而上來，益已得，其中道者也。",
        "　　六三，三人行，則損一人，一人行，則得其友。象曰：一人行，三則疑也。",
        "　　一與一則志專而相應也。一以待而二以應之則惑矣。而況於三乎。於男女則不生化矣，於所求則累其徳矣，於建?則多勞而寡功矣，可以不愼乎。故三陰行則損六，三之應六，三獨往則獲上矣。",
        "　　六四，損其疾使遄有喜，无咎。象曰：損其疾亦可喜也。",
        "　　逺於陽而處兩陰之間，待初之來而為勤，望之初遄，來使已疾，損而有喜也，亦有何咎。",
        "　　六五，或益之十朋之，弗克違，元吉。象曰：六五，元吉自上祐也。",
        "　　損而益之，天之道也，人之理也。居尊以柔，能損諸已也，則天祐之。民歸之莫不感説以奉益也，或也者非意之而自外至也。雖十朋之，莫違其大吉也。",
        "　　上九，弗損益之，无咎，貞吉。利有攸往，得臣无家。象曰：弗損益之，大得志也。",
        "　　損，損下奉其君也。上非受益之地，亦臣於主也。而剛正以處之，五柔以奉之，故不損己以奉主，而為主所益也，復何咎哉。得正之吉也。尚徳而往，何不利乎，高而无位，賛五之功，雖應得臣，无自有也。上賢之徳得損之終反受其益，大得志者也。"
    ]
}