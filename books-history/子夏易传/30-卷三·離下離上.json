{
    "title": "卷三·離下離上",
    "author": "作者：卜商",
    "content": [
        "　　離，利貞，亨。畜牝牛吉。彖曰：離，麗也。日月麗乎天，百榖草木麗乎土。重明以麗乎正，乃化成天下。柔麗乎中正，故亨，是以畜牝牛吉也。",
        "　　麗，安附也。而利以正，故能通也。日月得天，故能長守其明。百榖草木得乎附土，故能永保其種。麗其所麗者也。上下皆明，咸安其處，利而不正，何為化成矣。柔麗大中，彊而不武，利而得正，化之元也。是以能通天下也。故畜牝牛，柔而彊力，以濟者相麗之道也。",
        "　　象曰：明兩作離，大人以繼。明照于四方。",
        "　　兩明嗣麗，天下大明也。得麗之大者，莫過於大人。麗於大位也。累聖之治，兩明而繼，而天下化矣。",
        "　　初九，履錯然，敬之，无咎。象曰：履錯之敬，以辟咎也。",
        "　　求保所安者，履其初，錯然内省而敬懼之，即能保所麗，而免於咎也。",
        "　　六二，黄離元吉。象曰：黄離元吉，得中道也。",
        "　　黄者，文之中也。柔居中正，治麗其文，故元吉也。",
        "　　九三，日昃之離，不鼓缶而歌，則大耋之嗟，凶。象曰：日昃之離，何可久也。",
        "　三者將進之地也，在於離。麗得其正，則吉，過之則凶。離明而行，陽麗於三，止於所也，可以鼓缶樂，終於此矣過。以求之日之昃也，將何往哉。耊之凶也。易戒其於分，而麗得其所也。",
        "　　九四，突如其來如，焚如，死如，棄如。象曰：突如其來如，无所容也。",
        "　　四者，行上之道，首進之地，進逼於五，不當其位，無徳之至，突如而來如也。五尊嚴之盛，不可陵也，故為焚如而死棄矣。搏殘之而不容也。",
        "　　六五，出涕沱若，戚嗟若，吉。象曰：六五之吉，離王公也。",
        "　　柔居尊陽，故為下之謀也。有乘剛之逼焉，故為出涕矣。以柔正而居王公之位，憂嗟之深，天下歸助，故終吉。",
        "　　上九，王用出征，有嘉，折首獲匪，其醜无咎。象曰：王用出征，以正邦也。",
        "　　柔之道，非天下大服焉，故終於用師之正，以重明之，治為天下之麗，以柔順之徳，為天下之歸。其終或用師，則出征，而折首矣，有其嘉，以剛終也。獲其非類，而天下正也。"
    ]
}