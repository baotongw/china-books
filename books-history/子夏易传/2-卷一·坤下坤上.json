{
    "title": "卷一·坤下坤上",
    "author": "作者：卜商",
    "content": [
        "　　坤，元亨，利牝馬之貞。君子有攸往，先迷，後得主，利西南，得朋。東北喪朋，安貞吉。彖曰：至哉坤元，萬物資生，乃順承天。坤厚載物，德合无疆。含弘光大，品物咸亨。牝馬地類，行地无疆，柔順利貞。君子攸行，先迷失道，後順得常。西南得朋，乃與類行，東北喪朋，乃終有慶。安貞之吉，應地无疆。 ",
        "　　坤，順也，承於乾而成乾之化也。臣禀命於君，而致君之治也。有大通始生之德焉，萬物由之得焉。萬物由之而形也，無有逺邇而奉順之勤。不敢怠柔，不失正牝，馬之貞也。臣道也，待君而後成也。君子攸行，初離乎族，迷而失道，後保其所，乃其常也。西南同類，安無成也。東北喪朋，出而得正，終有慶也。地承天而體方，臣奉君而為正，逺無不至，多無不能，無疆之德。故君子定其分，行其事，則叶。夫無疆之永也。 ",
        "　　象曰：地勢。坤，君子以厚德載物。",
        "　　地無不載，勢順而上，承於天。君子修博其德，而當承上之事也。 ",
        "　　初六，履霜堅氷至。象曰：履霜堅氷，隂始凝也。馴至其道，至堅氷也。 ",
        "　　隂始凝以極於積柔而為堅，罪始於小欺以至於累惡而為賊。故為上者不可以不辨，為下者不可以不愼。不早辨也，馴而順之以至於大也，則無及已。夫隂陽往來等也。乾始於潛日之南至而生也，隂生於日之鶉首至履霜，而五隂成而為氷。何也？陽天下之大也，隂輔成其内，而其體一也，萬物化也。陽胎於坎而老於乾，則凝為霜，積而成氷，此隂自成形，而為賊害之始也。非生之始也。雖隂盛也而陽潛焉，終得其正也，故賊臣者世皆有之有，隨而滅之，此其象也。故聖人作為戒云。",
        "　　六二，直方大，不習无不利。象曰：六二之動，直以方也。不習无不利，地道光也。",
        "　　靜然而待其天氣，直也。物得宜而遂生，方也。無不載焉，大也。地道之上，居體之中，盡地之理，無私而生成也。承命而化之，動無不中，何習之有乎，故無不利也。",
        "　　六三，含章可貞，或從王事，无成有終。象曰：含章可貞，以時發也。或從王事，知光大也。",
        "　　體順也，為下之長，守臣之分也。内含其明而不敢遂，故可因時而發，不失其正。王或有命，則從之也。不果首成，代終而以知之，光大能全其道也。",
        "　　六四，括囊，无咎，无譽。象曰：括囊无咎，愼不害也。",
        "　　純隂之升，無陽以明之，則隂不能獨化也。下體地也。上又非陽，無天無君之象也。天地不交之道也。賢人何由明乎敬愼而懷其道，包括而不敢發，可以無咎譽也。戒其位於上行也。",
        "　　六五，黄裳，元吉。象曰：黄裳元吉，文在中也。",
        "　　黄，中之文也。裳，下之飾也。柔以文治，中而能通，貴而體正，不敢違背，致君之化也。為臣以之盡道矣。故大吉也。",
        "　　上六，龍戰于野，其血玄黄。象曰：龍戰于野，其道窮也。",
        "　　隂之極而陽戰之，曰龍戰也。戰則兩傷矣。隂道極，極斯窮，窮則傷，將復壯，因萬物而見焉，故曰于野。則柔脆者枯死，而堅强者内生也。",
        "　　用六，利永貞。象曰：利用永貞，以大終也。",
        "　　柔戒於邪，長正乃利也。故君子之用六也，順上而保其正，合其剛大而終也。 ",
        "　　文言曰：坤至柔而動也，剛至靜而德方，後得主而有常，含萬物而化光，坤道其順乎承天而時行。",
        "　　坤順也，靜而含光，能畜治萬物而不敢先也。順於上而時動成，其終而不怠。堅剛而得於久，至柔以為剛也。",
        "　　積善之家，必有餘慶。積不善之家，必有餘殃。臣弑其君，子弑其父，非一朝一夕之故。其所由來者，漸矣。由辯之不早辯也。易曰：履霜堅氷至，蓋言順也。",
        "　　君子之辯於初也，既形於履霜則堅氷至，順而致之，然也。其辯，於君子小人蓋愼乎此也。",
        "　　直其正也，方其義也。君子，敬以直内，義以方外，敬義立，而德不孤。直方大，不習无不利。則不疑其所行也。",
        "　　敬而不謟，直内也。非義而不合，方外也。敬義不孤，德之大也。可執一而當之，事至而決之，何習而後爲乎。是以，不疑其所行也。",
        "　　隂雖有美，含之以從，王事弗敢成也。地道也，妻道也，臣道也。地道无成而代有終也。",
        "　　含而守下，代其終也。",
        "　　天地變化，草木蕃。天地閉，賢人隐。易曰：括囊无咎，无譽。蓋言謹也。",
        "　　地本下矣，而上無天純隂之用，閉之道也。君子謹而晦之，免於害也。",
        "　　君子黄中通理，正位居體，美在其中而暢於四支，發於事業美之至也。",
        "　　文在於中者，能通天下之理也。得其樞矣，於何而不利焉。是以為，臣體柔能正大位，揚君之大化也。則美在其中而四肢暢矣。正德於時而天下形矣，舉事而可乆也，天下則之以之為業，美之至也。",
        "　　隂疑於陽，必戰。為其嫌於无陽也，故稱龍焉。猶未離其类也，故稱血焉。夫玄黄者，天地之雜也。天玄而地黄。",
        "　　隂，純隂者也。雖盛衰之無盡窮也，故爲治之主焉，為君道焉。在於四時而消息則迭興，而未始相離也。陽極則隂生，其中隂極則陽復其中，至於交會，則有進退之事。陽勝隂，理固然也。隂勝陽，悖之道也，故稱隂老而乾戰焉。堅氷之至也，隂之盛，陽憚而疑，故戰也。勿以隂盛而謂之無陽乎，陽潛而運，乃在中也。慮其將來，疑於無陽也，故稱龍焉。外由隂也，故类稱血焉。戰而兩傷，故云玄黄之雜色也。"
    ]
}