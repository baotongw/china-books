{
    "title": "卷五·離下兑上",
    "author": "作者：卜商",
    "content": [
        "　　革，已日乃孚，元亨利貞，悔亡。彖曰：革，水火相息，二女同居，其志不相得，曰革。已日乃孚，革而信之，文明以説，大亨以正。革而當其悔，乃亡天地。革而四時成，湯武革命，順乎天而應乎人。革之時大矣哉。",
        "　　火不遂其上，澤不得而下，故相息息也者，勞而止之而得其自生也。二女同居，志乖而不可處，故革而制之，後乃成也。已日而信之，文明而説之剛，則大中元亨以正也。革而當其悔，乃亡物，不久革之而後成。天地革而成四時也。湯武革命，得其時而天下正也。革非習近之所得也，其大矣哉。",
        "　　象曰：澤中有火，革。君子以治厯明時。",
        "　　澤中有火，革而後存。君子修其歴數，明其四時之革，而授以民時也。",
        "　　初九，鞏用黄牛之革。象曰：鞏用黄牛，不可以有為也。",
        "　　革者，中格事，順於人，而後民志堅，而勉其務也。從已之為而為，則莫聽也，其能久乎，愼初者也。",
        "　　六二，已日乃革之，征吉無咎。象曰：已日革之行有嘉也。",
        "　　柔以守位，中以為道，上應於五，有命而行。已日遂革而從其制也。以斯而行，嘉吉也。",
        "　　九三，征凶，貞厲。革言三就，有孚。象曰：革言三就，又何之矣。",
        "　　剛得上位，專極其火，性將制，其應不從，其革也。反道背時，征之凶，正之危。自初至三，令已成矣，民已信，又何云也。",
        "　　九四，悔亡，有孚。改命吉。象曰：改命之吉，信志也。",
        "　　剛能辨志，信而行正，守卑上從，承命而改，得其道矣，何悔之有。",
        "　　九五，大人虎變，未占有孚。象曰：大人虎變，其文炳也。",
        "　　剛居尊而革之知變之道，勇於變革，易而為功也。得於中而煥乎其外，理著於兆矣，豈俟占而知哉。",
        "　　上六，君子豹變，小人革面。征凶，居。貞吉。象曰：君子豹變，其文蔚也。小人革面，順以從君也。",
        "　　虎變者，明其理，勇於變也。發而成文，君子之類也，大人之道也。其次勇而變焉，故其文蔚也。内信而外説也。小人无所明也。安於舊俗，樂於縱。故革面而已也。猶思其故行也，則周之三監也。征之凶哉。居而守正，獲其吉也。"
    ]
}