{
    "title": "卷四·艮下坎上",
    "author": "作者：卜商",
    "content": [
        "　　蹇，利西南，不利東北，利見大人，貞吉。彖曰：蹇，難也。險在前也。見險而能止知矣哉。蹇，利西南，往得中也。不利東北，其道窮也。利見大人，往有功也。當位貞吉，以正邦也。蹇之時用大矣哉。",
        "　　見險而止，難其進也。度徳而處，將以營之也。蹇利西南，衆順待治，往而得中，因衆而險下濟也。不利東北，遂止而不以進，道窮而不能濟於蹇也。",
        "　　象曰：山上有水，蹇。君子以反身修徳。",
        "　　山上有水，難之所也，有徳者乃能濟之。君子反身修徳，將以為也。",
        "　　初六，往蹇來譽。象曰：往蹇來譽，冝待也。",
        "　　柔止於初，見險而待，保下之安也，故往則之蹇，來則見譽矣。",
        "　　六二，王臣蹇蹇，匪躬之故。象曰：王臣蹇蹇，終无尤也。",
        "　　得位居正而應於尊，竭力致身以輔於上，救其蹇於蹇中也。五能蹇而已竭焉，可以保其終也。",
        "　　九三，往蹇來反。象曰：往蹇來反，内喜之也。",
        "　　得位於上，内有其人，安之所也。故往則涉險難中，來則内喜，得其反而安矣。",
        "　　六四，往蹇來連。象曰：往蹇來連，當位實也。",
        "　　蹇非得中，不能濟下也。四得位矣，可以承其上，而不可獨濟也。故往則蹇矣，來則當其位而連於實，得其所附也。",
        "　　九五，大蹇朋來。象曰：大蹇朋來，以中節也。",
        "　　在蹇之中正，而得大位，濟蹇之大者也。居於中正，而能裁制節度，使賢不肖，各當其所，故用朋來，而求伸也。",
        "　　上六，往蹇來碩吉。利見大人。象曰：往蹇來碩，志在内也。利見大人，以從貴也。",
        "　　柔居陰極内有其應，五極其蹇已，又附之，故往則道窮。求得内附，故大且吉。利見以從，貴也。"
    ]
}