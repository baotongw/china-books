{
    "title": "卷六·兌下坎上",
    "author": "作者：卜商",
    "content": [
        "　　節，亨。苦節不可貞。彖曰：節亨。剛柔分而剛得中，苦節不可貞，其道窮也。說以行險，當位以節，中正以通天地，節而四時成。節以制度不傷財，不害民。",
        "　　剛分而濟柔，柔分而濟剛，剛得中以為主，相資不匱而得其度者，節之通也。過則苦，苦斯窮，不可正也。險者人之難履也，節者人之難從也。說其險能安其節者也，是大人當位而能節，而當其所而得其通也。故天地節，寒暑而成歳。聖人等貴賤而設制度，則財不枉而民不竭矣。節之為道廣矣夫。",
        "　　象曰：澤上有水，節。君子以制數度，議徳行。",
        "　　澤上有水，止而不洩，下保其潤，上得其安，節之象也。君子制度數以位，議徳行以守則，無遺之患也。",
        "　　初九，不出戸庭，无咎。象曰：不出戶庭，知通塞也。",
        "　　節者不可以出也。初而慎之，在於密也。不出戸庭，則無由禍患及也。言而復悔，出而後治，則無及巳。剛能辨制，知時通塞，得初節之義也。",
        "　　九二。不出門庭，凶。象曰：不出門庭，凶失時極也。",
        "　　節者當位而節乃通也。剛居下位，自髙於内，不聽其職，不揚其令位也者，君子之時也。其可忽乎。失時之過，凶咎至矣，不能守節於位也。",
        "　　六三，不節若，則嗟若，无咎。象曰：不節之嗟，又誰咎也。",
        "　　不能自節，以弱質而乗剛，居上力小任大，重以至於憂嗟也。此巳之自召也，何人之咎哉。",
        "　　六四，安節亨。象曰：安節之亨，承上道也。",
        "　　以隂守柔，當位安節，承主之命得節之道，故能通也。",
        "　　九五，甘節吉。往有尚。象曰：甘節之吉，居位中也。",
        "　　剛以居尊，為化之主，甘於節而以令人也。正位以節，徳之中也。不過不逼，為天下之式，則天下財不傷，而民不害，皆歸徳矣。慶其來哉，志尚而得其志也。",
        "　　上六，苦節，貞凶。悔亡。象曰：苦節貞凶，其道窮也。",
        "　　節者以備其窮也。窮猶節之節苦者也。身安資哉，正之凶也。居極乗剛，易之悔也。其在節極則自苦也。凶其深矣，悔小疵也。又何加焉。"
    ]
}