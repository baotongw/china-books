{
    "title": "卷四·震下巽上",
    "author": "作者：卜商",
    "content": [
        "　　益，利有攸往，利涉大川。彖曰：益，損上益下，民説无疆。自上下下，其道大光。利有攸往，中正有慶。利涉大川，木道乃行。益動而巽，日進无疆。天施地生，其益无方。凡益之道與時偕行。",
        "　　為上者其道下濟也，故損上之剛，分而下益於柔。自上下下者也。中正為主，益而得時，何往而不可哉。是以有慶也。動巽而木行也。乘於大川而无險也。益動而巽於人，日進而无疆也。天施而後地生，上益而後下奉其益，豈窮哉。益之无當，雖惠而不行也，故時與而後可也。",
        "　　象曰：風雷，益。君子以見善，則遷有過，則改。",
        "　　雷行而風從，益，其震也。見善則遷，有過則改，益莫大也。",
        "　　初九，利用為大作，元吉无咎。象曰：元吉无咎，下不厚事也。",
        "　　益，損上益下者也。夫受上之益而豈徒哉，必有大功而可以當之矣。初以剛下為動之主，能堪也大事者。下者難處之地，非專厚之所，得其大吉，乃无咎也。",
        "　　六二，或益之十朋之，弗克違，永貞吉。王用享于帝，吉。象曰：或益之，自外來也。",
        "　　柔以得位，受上之益，得中之道，能精意以奉五，通於人而信於神也，故外來非常之祐也。夫陰之所利，在於永貞，而二能盡之，其於吉也。雖訪諸十朋之，不能違也，長正之道，豈止於臣下哉。雖王用之而享於上帝吉也。",
        "　　六三，益之，用凶事无咎。有孚中行，告公用圭。象曰：益用凶事，固有之也。",
        "　　柔處高位危，咎之道也。居危而受上之益，非其見危致命，堅志而固有其事則不免矣。五為施益之主，而已竭，信不敢自專，必中行以告之用圭以表之，乃可能行奉其中也。",
        "　　六四，中行，告公從，利用為依遷國。象曰：告公從，以益志也。",
        "　　原本闕傳",
        "　　九五，有孚惠心，勿問元吉，有孚惠我徳。象曰：有孚惠心，勿問之矣。惠我徳，大得志也。",
        "　　有中正之徳，當益之尊，信以令人，施以心惠，勿問之矣，乃大吉也。我信惠下，下益報之，上下交孚，治之至也，大得其志矣。",
        "　　上九，莫益之，或擊之，立心勿恒，凶。象曰：莫益之，偏辭也。或擊之，自外來也。",
        "　　五以中正，人皆歸之，上九乘之，過求衆附，雖有其應，豈附之哉。獨自益之，人不益矣。不能修整立心，勿恒多求於人，人所忿也。益窮反損，故有外來而擊之者也。"
    ]
}