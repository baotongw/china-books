{
    "title": "卷一·坎下艮上",
    "author": "作者：卜商",
    "content": [
        "　　蒙，亨。匪我求童蒙，童蒙求我。初筮告，再三瀆，瀆則不告，利貞。彖曰：蒙，山下有險，險而止，蒙。蒙，亨。以亨行時中也，匪我求童蒙，童蒙求我，志應也。初筮告，以剛中也。再三瀆，瀆則不告。瀆蒙也。蒙以養正，聖功也。",
        "　　山下有險，而止，昧於所從，蒙也。夫知昧而求決者，通之道也。決而當於時，適於中道，乃行也。亨，蒙之理，非求我也，求我，蒙不能明也。待蒙求我，志應而後發也，告者精意而上請也，初志乎決剛中，求辨於理，故來告也。至於再三，則或多矣，瀆蒙者也。其肯告乎蒙者，無知也。以其不知以養其所知，亨。蒙之道乃聖功利而正者也。",
        "　　象曰：山下出泉，蒙。君子以果行育德。",
        "　　水泉出，而未通止所也。德不博不能及於物，淺學之蒙也。君子以之克己而果行，廣學以育德而後能通也。",
        "　　初六，發蒙，利用刑人，用説桎梏，以往吝。象曰：利用刑人，以正法也。",
        "　　承於陽而發蒙也。隂奉陽而始明，全德以及物也。刑者失而後治之道也。雖隂至明可以刑人，而説桎梏正法而已，長用之，則吝也。",
        "　　九二，包蒙吉，納婦吉，子克家。象曰：子克家，剛柔接也。",
        "　　陽剛也，明也。初奉之而求其辨，三附之而委其質，比初之蒙而無情係於三，故吉也。居中而正配於五，婚姻之吉也。家道大者莫先於正夫婦也。居中貴而委身於卑，能接之以禮者也。子能克家，莫過是也。",
        "　　六三，勿用取女，見金，夫不有躬，无攸利。象曰：勿用取女，行不順也。",
        "　　乘於陽而説之，失位而不顧其應者，蒙也。不能自保而為不順，曷用娶之，無所利也。",
        "　　六四，困蒙，吝。象曰：困蒙之吝，獨逺實也。",
        "　　逺於陽也。困何以明。守位而困，可惜者也。",
        "　　六五，童蒙，吉。象曰：童蒙之吉，順以巽也。",
        "　　隂蒙無知，童之道也。以柔德委，順於二。而二剛，巽之居尊與能，得其為上之道，故吉也。",
        "　　上九，擊蒙，不利為㓂，利禦㓂。象曰：利用禦宼，上下順也。",
        "　　三已應也。茍恱於三，擊而取之，動不妄干，爲宼也，擊而歸之。應下以順上，保終無間，故利用宼也。"
    ]
}