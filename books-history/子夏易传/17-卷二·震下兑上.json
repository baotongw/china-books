{
    "title": "卷二·震下兑上",
    "author": "作者：卜商",
    "content": [
        "　　隨，元亨利貞，无咎。彖曰：隨，剛來而下柔。動而説，隨。大亨貞，无咎。而天下隨時，隨時之義大矣哉。",
        "　　剛來而下於柔，得其情，隨。而治之大通者也。剛中正，動而説，利而正，夫何咎哉。夫隨，多失正，正則寡。隨，動説而隨大，亨不失其正，而无咎者，大人也。而天下隨之矣。",
        "　　象曰：澤中有雷，隨。君子以嚮晦入宴息。",
        "　　雷下於澤之中也。雷隨於澤，澤隨於雷。君子得物之情，而隨正之。則物來隨已正也。何所憂哉。故嚮暮入宴息，安之時也。",
        "　　初九，官有渝，貞吉。出門交有功。象曰：官有渝，從正，吉也。出門交有功，不失也。",
        "　　隨主於見，可而變也。不隨則不吉。隨而喪本，亦不吉。初無專應得其理也。剛不失正，得其吉也。與二相得，出門交有功也。非應而合之，不失其隨，時之宜，不隨則獨立無功矣。",
        "　　六二，係小子，失丈人。象曰：係小子，弗兼與也。",
        "　　不顧其應，與時相得，動説相與，得隨之宜。五體隨而不戀初，遇之而有交。故二无凶，吉之戒也。",
        "　　六三，係丈人，失小子。隨有求得，利居，貞。象曰：係丈夫，志舍下也。",
        "　　隨不係於常也。三近於四，而遂相附得，隨也。四亦不逆求，所得也專，正而居，志合逺附，得所利也。",
        "　　九四，隨有獲，貞凶。有孚，在道以明，何咎。象曰：隨有獲，其義凶也。有孚在道，明功也。",
        "　　得三而附，有獲者，私擅其民，正之凶也。以隨之時，協隨之義，竭誠奉主，立功明道，皆上之有也。夫何咎哉。",
        "　　九五，孚于嘉，吉。象曰：孚于嘉，位正中也。",
        "　　剛德居尊，有應而不係，盡下之宜，大通者也。中正而保位，利而貞也。信向於隨之嘉吉，則下皆隨之矣。",
        "　　上六，拘係之，乃從維之，王用亨于西山。象曰：拘係之，上窮也。",
        "　　隨者，下而隨也。下而隨之乃治，非大正之義也。治誠而不隨，則以力制可也。六無附而保其上，守於險阻可拘之，乃從維之，以力而後至服，而通命於逺志，治也。"
    ]
}