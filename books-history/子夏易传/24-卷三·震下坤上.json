{
    "title": "卷三·震下坤上",
    "author": "作者：卜商",
    "content": [
        "　　復，亨。出入无疾，朋來，无咎。反復其道，七日來復，利有攸往。彖曰：復，亨。剛反動而以順行，是以出入无疾。朋來无咎，反復其道，七日來復，天行也。利有攸往，剛長也。復其見天地之心乎。",
        "　　陽反入於下而復其所出，而動以順行，出入而無間，何疾之有。一陽長而羣陽至焉，君子之道通也。其何咎乎。易六位而成文也。乾之姤，剥。陽之初九，陽道消也。極六位而反於坤，之復其數七日，其物陽也。陽統陰之理也。陽雖消而復之，不逺之而不絶也。其天道之行歟，反而復行其道也。剛長也，君子可以利攸往矣。夫易者，易也。剛柔相易，運行而不殆也。陽為之主焉，陰過則陽滅，陽復則陰剥，晝復則夜往，夜至則晝往，無時而不易也。聖人是以觀其變化生殺也，往而復之也。而無差焉，謂陽生而為天地之心，天地之心與物而見也。將求之而不可得也。子曰：天下何思，何慮天下，殊途而同歸，一致而百慮。聖人之與天地並也。以萬物為之心也。何已心之往哉，故有以求之不至矣。無以求之，亦不至矣。是聖人無而有之，而易行乎。其中矣，可無辨乎。",
        "　　象曰：雷在地中，復先王。以至日閉關，商旅不行，后不省方。",
        "　　冬至陽潛，動於地中也。帝王者，體化合乾，故至日閉關絶行。不務察事，以象潛之勿用與時之，更始也。",
        "　　初九，不逺復，无祇悔，元吉。象曰：不逺之，復以脩身也。",
        "　　陽生也，復於初也。修身之道，生非而復，復之不逺也。不適於邪也。得大吉矣。",
        "　　六二，休復吉。象曰：休復之吉，以下仁也。",
        "　　陽生也，仁也。二得位而歸復之，陰之道不行，而得其息矣。得仁而行吉之道也。",
        "　　六三，頻復厲，无咎。象曰：頻復之厲，義无咎也。",
        "　　極於下體逺之復也，危而憂之，頻而復之，茍知復也。雖危何咎。",
        "　　六四，中行獨復。象曰：中行獨復，以從道也。",
        "　　諸陰或復利仁，而行也。四自應之，安仁而適也。時有其復，異於上，下行能得中，復以至於道也。",
        "　　六五，敦復无悔。象曰：敦復无悔，中以自考也。",
        "　　逺陽過，應悔之道也。安而守中，志能自考也。自考也者，窮其理而盡其性也。故逺以復之，厚於德也。故無咎矣。",
        "　　上六，迷復凶，有災眚。用行師，終有大敗以其國君，凶。至于十年不克征。象曰：迷復之凶，反君道也。",
        "　　復陽於下，其道未著，陰求復之者，或利之而復，或自考而復，皆心自復非陽力之能制也。至於上逺之極也，不能自復，不知陽之仁也，故據衆之上，迷其復凶之災也。雖用衆必大敗也，以其不往時而反於尚君之道也。至於窮數而不能征也。"
    ]
}