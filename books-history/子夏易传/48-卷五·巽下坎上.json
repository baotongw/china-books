{
    "title": "卷五·巽下坎上",
    "author": "作者：卜商",
    "content": [
        "　　井，改邑不改井，无喪无得，往來井井，汔至，亦未繘井，羸其瓶，凶。彖曰：巽乎水而上水，井。井養而不窮也。改邑不改井，乃以剛中也。汔至亦未繘井，未有功也。羸其瓶，是以凶也。",
        "　　水人之資也，徳人之保也。自古至今，其道一也。故從於水，而下入得水，上汲而施物，井之道也。好于徳而巽志修徳，充其徳而位於民，上咸賴其澤徳之施也。故井曰徳，巽志修徳，曰徳之地不可改而非其道也。酌之不竭，不資於外，无喪无得也。君子之徳，其虚中无改，施之不竭，於何而喪其厚徳也。必備莫究其極，又何能得井冽可食之。往來者，皆井，其井之用焉，則君子徳博而施，故往來者徳其徳焉。非剛中之徳不能至也，井可食矣。人近至之而未繘，无功不能汲。下君子雖至於徳，无其位不受其器，未伸其功也。羸其缾，凶繘之失道，用之非器，棄先之功而及其凶也。君子於器而立度，行權而合物，然後道可終也。夫道者，及物而成徳也。修其徳而不利濟，非其道也。有徳无其位，不建其功，其徳未行也。有其法當於權，然後能終之，故君子不可以不備徳，觀其井而古今之道可知也。",
        "　　象曰：木上有水，井。君子以勞民勸相。",
        "　　木上有水，上木而出，以潤於木，井徳之施也。勞也者，勉民之勞也。治之得冝，樂其勞而生財也。上讓下，敬父慈子，孝人之性也。君子明之善，而勸也。非抑之制之，善為事者如之也。",
        "　　初六，井泥不食，舊井无禽。象曰：井泥不食，下也。舊井无禽，時舎也。",
        "　　居於井下，井泥者也。舊井而无水者也，禽何食哉。窮下而質弱者矣，時何用哉，故舎也。",
        "　　九二，井谷射鮒，甕敝漏。象曰：井谷射鮒，无與也。",
        "　　井而與下谷之流也。初微陰也，而注志焉。中之才无施，及以應不能上行，而集其下事也。有質而不得，務徳也。器自矣，誰不棄之。",
        "　　九三，井渫不食，為我心惻，可用汲。王明並受其福。象曰：井渫不食，行惻也，求王明受福也。",
        "　　剛治其位，修已而謀治也。在下之上，有徳者也。井以上為井也。未至上出不見食也。憂其行而心惻矣。上應也，可用汲矣。阻於王之疑也。若主明道通矣。得其賢人，王亦賴其治也。並受其福。",
        "　　六四，井甃无咎。象曰：井甃无咎，修井也。",
        "　　體上而下柔，以自處无外以他其徳，不弘學而已矣。修井之道，質弱止於无咎，不足以大濟也。",
        "　　九五，井冽，寒泉食。象曰：寒泉之食，中正也。",
        "　　井之治者，寒泉也。冽其寒又甚焉。居於中正，為井之主，保井之徳，養而不窮者也。道之上行，人受其施，皆得食其井也。",
        "　　上六，井收勿幕，有孚，元吉。象曰：元吉在上，大成也。",
        "　　井至上，收井之功也。應於下，引於五，博濟而不施，无幕覆之。為衆之信，大成而元吉。"
    ]
}