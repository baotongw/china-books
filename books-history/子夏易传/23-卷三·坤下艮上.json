{
    "title": "卷三·坤下艮上",
    "author": "作者：卜商",
    "content": [
        "　　剥，不利有攸往。彖曰：剥，剝也。柔變剛也。不利有攸往，小人長也。順而止之觀象也。君子尚消息盈虛，天行也。",
        "　　剥，柔乘剛也。君子之道僅存也。何所往哉，順其時止而止之，可以觀其象，而適其變也。夫道，無定體也。唯時行之，消而息之，盈而虛之，天之道也。君子之尚也。故當其道往，而不吝焉。應其時而不自得焉。",
        "　　象曰：山附於地，剥。上以厚下，安宅。",
        "　　山髙也，地下也，下剥上則山附於地也。故君不可以制下，則厚順於下，因而安宅之，不敢遷也。",
        "　　初六，剥牀以足蔑，貞凶。象曰：剥牀以足，以滅下也。",
        "　　牀，人之所安也。剥之以足，滅下之道。潛而剥之，猶未見也。無陽自此始矣。凶之道也。",
        "　　六二，剥牀以辨蔑，貞凶。象曰：剥牀以辨，未有與也。",
        "　　剥以漸長，小人漸得位也。至剥其牀，剥道見而可辨也。無正而得位，誰與之哉，凶之道也。",
        "　　六三，剥之无咎。象曰：剥之无咎，失上下也。",
        "　　羣小剥上，已獨應之，無咎者也。猶應離羣失衆之趨也。",
        "　　六四，剥牀以膚，凶。象曰：剥牀以膚，切近災也。",
        "　　剥至上，體過牀以及膚，近於災也。凶，其危也。",
        "　　六五，貫魚以宫人寵。无不利。象曰：以宫人寵，終无尤也。",
        "　　剥上於五，為剥之主，能得其中。上承于陽，反止羣小，羣小由之貫魚。寵以宫人，不害外正，何不利焉。則終無尤矣。",
        "　　上九，碩果不食，君子得輿小人，剥廬。象曰：君子得輿民所載也。",
        "　　小人剥廬，終不可用也。極剥而保於上，大果有乎。拔不食者也。極消則息道，斯來矣。君子厚徳以藏垢也，故民所載矣。小人矜忌而偶怨也。故剥人之廬，終不可用也。復而不敵怨於剥者，君子也。"
    ]
}