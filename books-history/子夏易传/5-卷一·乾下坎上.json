{
    "title": "卷一·乾下坎上",
    "author": "作者：卜商",
    "content": [
        "　　需，有孚光，亨贞吉，利涉大川。彖曰：需，須也，險在前也，剛健而不陷其義，不困窮矣。需有孚光，亨貞吉，位乎天位以正中也。利涉大川，往有功也。",
        "　　需，待也。剛居於尊，安於險之道也。能制下，健以為用，君子待命而已，不可自任，則剛健終不陷也。君子觀其爲而動之，其義豈窮哉。五以險德而位於天，雖非坦道，强毅而制下也。剛中而有孚也。獲剛健之臣而不敢不説，則不勞而待其功矣。故光通而貞吉，復何險之有哉。是以利涉大川，而無險不濟也。文王君人也，得九五之位。仲尼位下也，居君子之事合，兩而待之，則上待下之能，下待上之命。觀是需之情可見矣。",
        "　　象曰：雲上于天，需。君子以飲食宴樂。",
        "　　澤來矣，君子待命而不勞於慮，而得其治也，飲食宴樂而已。",
        "　　初九，需于郊，利用恒，无咎。象曰：需于郊，不犯難行也。利用恒，无咎。未失常也。",
        "　　郊逺者也，未履其位，行不犯難也。用其常不失其素矣。",
        "　　九二，需于沙，小有言，終吉。象曰：需于沙，衍在中也。雖小有言，以吉終也。",
        "　　行逺也，沙，邇乎水，剛履其位，敵對於五，五非敵也。可以待也。君子之道，無執也。與時而行也。得其中者，雖小有言，吉終而已矣。",
        "　　九三，需于泥，致宼至。象曰：需于泥，災在外也。自我致宼，敬愼不敗也。",
        "　　上險可犯也。剛以在上，待命於泥，逼難而濡難，猶外矣。我致之，而宼至，敬愼之，不敗也。",
        "　　六四，需于血，出自穴。象曰：需于血，順以聽也。",
        "　　剛險居上，而承之難，從事者也。動而見傷矣。坎隂處下，幽穴之物，而今升之，待陽之運而出，難也。則不可不順以聽之。",
        "　　九五，需于酒，食貞吉。象曰：酒食貞吉以中正也。",
        "　　剛德中正，施令而治者也。治事已獲衆之奉，待其酒食而已。",
        "　　上六，入于穴，有不速之客，三人來，敬之，終吉。象曰：不速之客來，敬之，終吉。雖不當位，未大失也。",
        "　　需坎上也，道之終則反覆也，入于穴矣。乾覆其上，三爻來而不假待也。知道之終能固其所，而敬為主，雖不得其位能吉其終也。"
    ]
}