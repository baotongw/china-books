{
    "title": "卷六·巽下巽上",
    "author": "作者：卜商",
    "content": [
        "　　巽，小亨。利有攸往，利見大人。彖曰：重巽以申命，剛巽乎中正而志行，柔皆順乎剛，是以小亨，利有攸往，利見大人。",
        "　　巽剛巽柔，柔順剛也。申重也。上下皆巽，政之缺乗，其巽而重命，其治命行，則獲安矣。陽居於中正雖巽而志行也。柔皆上順於剛，物無逆者，可以行權而合法也。巽以申之復，其小康也。是以小亨巽而往無不利也。大人得於中正，利以見之，輔而行其制也。",
        "　　象曰：随風巽，君子以申命行事。",
        "　　風巽，風相随也。故君子申上之命，而從其事，率民以隨上，而民皆隨令也。",
        "　　初六，進退，利武人之貞。象曰：進退，志疑也。利武人之貞，志治也。",
        "　　巽柔在下，而不能果决，進退者也。巽於始，申命行事之初也。利於勇而行之則正也。非暴也，志行其治者也。",
        "　　九二，巽在牀下，用史巫，紛若吉，无咎。象曰：紛若之吉，得中也。",
        "　　巽乎下也，而又隂居牀下之巽，猶得其中。巽下通上方，於祭祀之用史巫，雖多於敬事，達其命不任於已，則吉也。",
        "　　九三，頻巽吝。象曰：頻巽之吝，志窮也。",
        "　　處卦之髙，巽於下柔，求其巽而不獲，匪其中而莫正，以至於頻蹙憂嗟也。剛不能執志，而窮於巽，可惜也巳。",
        "　　六四，悔亡，田獲三品。象曰：田獲三品，有功也。",
        "　　隂巽主也。為陽所巽，而順於陽，得位上奉而當之矣。臣而行事悔之道也。順而正之，何悔之有，故建功而田獲三品能歆其神人也。",
        "　　九五，貞吉，悔亡。无不利，无初有終，先庚三日，後庚三日，吉。象曰：九五之吉，位正中也。",
        "　　以剛而巽於中正，巽而無違，中而不過，正而得當，以是申命牧下之功，何悔之有，何往不利。始而從之，政非自我，故無初矣。後獲其治，故有終也。甲者則事之首，庚者甲之中也。申重也。事中失而重之治也，則無世無之矣。主巽於臣，臣順於主，而為功也。當其殷巽於大彭、豕韋申之也，其在周巽於齊桓、晉文申之重，而其道小通矣。夫正其失者，先原其始，察其中知其弊，故先之三日也。因其弊而反正其失，得後三日之吉也。不可以不審也。無因而為者，未之有也。",
        "　　上九，巽在牀下，喪其資斧，貞凶。象曰：巽在牀下，上窮也。喪其資斧，正乎凶也。",
        "　　以剛而居重巽之上，以巽於下，巽而極過，巽無甚焉，在牀下者也。極巽失據，無剛之用，資器皆亡之矣，身將安守哉，正其凶也。"
    ]
}