{
    "title": "卷五·巽下坤上",
    "author": "作者：卜商",
    "content": [
        "　　升，元亨，用見大人，勿恤，南征吉。彖曰：柔以時升，巽而順剛，中而應，是以大亨用見大人。勿恤，有慶也。南征吉，志行也。",
        "　　柔，卑道也。巽，木道也。其道升而大也。見可而升得，其時也。内體巽而外順於物，剛中而上應之，是以亨也。合大人之徳，用見之，而勿恤有慶者也。南征吉，出諸幽而升於明也。志獲於此矣。",
        "　　象曰：地中生木，升君子以順徳，積小以高大。",
        "　　木生浸而大也。剛中而柔順也。君子欲其升也。立本以愼徳，巽於卑順於上，則能積小而至於大也。",
        "　　初六，允升大吉。象曰：允升大吉，上合志也。",
        "　　巽者剛。巽柔，柔順剛也。上承於剛，誠信相與，升而合徳，其升矣，故大吉。",
        "　　九二，孚，乃利用禴，无咎。象曰：九二之孚，有喜也。",
        "　　剛而能正，中而无私，應上以升之象，豈假豐物而後享焉。上應其誠，下升而大，雖非其位得其道也。故有喜而无咎也。",
        "　　九三，升虚邑。象曰：升虚邑，无所疑也。",
        "　　上體順也。應而升之，虚邑以待也，升何疑哉。",
        "　　六四，王用亨于岐山，吉。无咎。象曰：王用亨于岐山，順事也。",
        "　　位輔乎尊，而不待諸升者，通上下，安險阻之任，難之地也。而順以當位，恭以事上，得其吉矣，亦又何咎。",
        "　　六五，貞吉升階。象曰：貞吉升階，大得志也。",
        "　　以柔道而至於中也。升階而就其位，正之吉也。可謂大志也。",
        "　　上六，冥升，利于不息之貞。象曰：冥升，在上消不富也。",
        "　　上而不已，昧於升也。時消也。安所息乎，利以守正，不求孳孳也。"
    ]
}