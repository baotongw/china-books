{
    "title": "卷三·離下艮上",
    "author": "作者：卜商",
    "content": [
        "　　賁，亨小利有攸往。彖曰：賁，亨柔來而文剛，故亨。分剛上而文柔，故小利有攸往。天文也，文明以止，人文也。觀乎天文以察時變，觀乎人文以化成天下。",
        "　　剛下而柔來，文之。天降氣於地而為文也。柔上而分剛，象之地懸，象於天而為文也。天降氣於地，周而通也，故亨。地懸象於上，可以觀文，而則時中，柔而非實，應未足以濟之也，故小利有攸往。皆成文於天也。列尊卑之序，别同異之道，上建治於下，下繫治於上，止而得其治也。觀其天文，可以敬授人時，察其人文，可以自已而化，成天下治也。",
        "　　象曰：山下有火，賁。君子以明庶政，无敢折獄。",
        "　　火在山下，其勢至微，君子審其幾，而明以出政，愼以致刑，懼其熾也。及其末也。君子奈之何哉。",
        "　　初九，賁，其趾舎車而徒。象曰：舎車而徒，義弗乘也。",
        "　　剛而未位，獨立其志，不趨其應，不茍乎乘也。故飾其趾，將徒行也。其義豈乘哉。明其時之不可也。",
        "　　六二，賁其須。象曰：賁其須，與上興也。",
        "　　得其三而為文，若須之附頤也。柔而位卑，依剛以為文也。",
        "　　九三，賁如濡如，永貞吉。象曰：永貞之吉，終莫之陵也。",
        "　　剛以得位，兩柔附之，賁然而有文。濡如而沃，其潤雖阻，他應履位，相保可以長守。其正則物不能凌而獲其吉。",
        "　　六四，賁如皤如，白馬翰如，匪宼婚媾。象曰：六四當位，疑也。匪宼婚媾，終无尤也。",
        "　　得位有應，賁而成文，故潔其儀，白其馬，欲翰如而速往也。懼三為宼，而不敢進，退當位正應，疑何久哉。宼夷則合矣。",
        "　　六五，賁于丘園，束帛戔戔，吝終吉。象曰：六五之吉，有喜也。",
        "　　不在於彩賁之佳也。柔以居陽，獨保儉德，不因剛以為飾，守中黄以為賁，化之首也。故賁丘園之儉焉，納富用約，故戔戔其束帛，盈也。過儉不飾，雖可惜也。致理於文，終獲其志，故吉有喜也。",
        "　　上九，白賁，无咎。象曰：白賁无咎，上得志也。",
        "　　剛居柔上，其尚賢也。知存之而不競，保始終而得治者，自得其文也。人之所尚也。其在依柔而後飾哉。超然以素物，無潔矣，又何咎乎。上而逺世，獲乎志也。"
    ]
}