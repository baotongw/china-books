{
    "title": "卷四·艮下兑上",
    "author": "作者：卜商",
    "content": [
        "　　咸亨利貞，取女吉。彖曰：咸，感也。柔上而剛下，二氣感應以相與，止而説，男下女，是以亨利貞，取女吉也。天地感而萬物化生，聖人感人心而天下和平，觀其所感而天地萬物之情可見矣。",
        "　　二氣之相感應也，中無間也，故得萬物變化乎其内，天氣下降而地氣上，濟陽下陰而陰從陽也。止於所説，其利之正也，故取女以之吉也。而感應之道取焉，聖人無為與天地準，寂然虚中通天下之情，因其情而通天下之故，而咸得其治則天下和平矣。夫相下而不私則感之而通也。觀天地萬物之情，而感一也。彖語其感大者，如此也。至於爻則形相趨也，利相逐也，豈及於感之至哉。天下忘於情而有累於質者，則於物不盡矣，故見利則躁，後時則絶，皆凶悔之道也。",
        "　　象曰：山上有澤，咸。君子以虚受人。",
        "　　澤，説來也。山，止受也。君子感人之來，虚中以止之，受其情也。情之得，治之生也。失其情，得治者未之有也。",
        "　　初六，咸其拇。象曰：咸其拇，志在外也。",
        "　　拇，體於下者。將行之物也。有應於外始有志於感而未行也。未涉於吉凶之鄉也。",
        "　　六二，咸其腓。凶，居吉。象曰：雖凶居吉，順不害也。",
        "　　下體之中，當於腓之為物，足往。斯往矣，獨而往之，即妄動也，何益於行乎。妄動則不見其情也，不得於事冝，其凶哉。居以守位，順以待令，吉矣。得其中者也。",
        "　　九三，咸其股，執其隨，往吝。象曰：咸其股，亦不處也。",
        "　　志在隨人，所執下也。居下體之上，隨上體而往止，亦非自處之物也。感止於下，以下事而求感也，豈由已乎。執賤隨感可惜者也。",
        "　　九四，貞吉，悔亡。憧憧往來，朋從爾思。象曰：貞吉悔亡，未感害也。憧憧往來，未光大也。",
        "　　升於上體而兼於下，始以兩體相逐追也。凡物以形利相感者，未極於志也。神遇者，豈假役哉。無慮澹然而居於形之上，不言而信，不行而至天下，感之況於明乎。而以形質相感，未感則害至，故貞吉。而獲悔亡，憧憧相追，朋乃從思。",
        "　　九五，咸其脢，无悔。象曰：咸其脢，志末也。",
        "　　至脢，心脊之肉，近於心也。感近於情而非志也，故無悔而己。可以言者，物之質也，況其脢乎。",
        "　　上六，咸其輔頰舌。象曰：咸其輔頰舌，滕口説也。",
        "　　感至極，未有至於言説而已，於情逺矣，何足咸哉。浮之甚也。"
    ]
}