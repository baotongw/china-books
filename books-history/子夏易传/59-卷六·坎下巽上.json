{
    "title": "卷六·坎下巽上",
    "author": "作者：卜商",
    "content": [
        "　　渙，亨。王假有廟，利渉大川，利貞。彖曰：渙亨，剛來而不窮。柔得位乎外，而上同。王假有廟，王乃在中也。利渉大川，乗木有功也。",
        "　　剛下濟而行不窮，柔得位於外，而輔剛，剛志行而遂通，上下相資，而不相待，雖行散動人自為治，渙也。五之為主，不以形約，不以武禁，通其志而天下自治，豈人臣之為乎。乃王之命也。當以無為可以至於有廟致亨矣。木之乗則無險矣。不勞而致重於不通，上乘下之能也。施逺而濟其散，治乎中正，而利貞者也。",
        "　　象曰：風行水上，渙。先王以享于帝立廟。",
        "　　風行水上，無擁限也。上以發令，不疾而速，逺而承治者也。當其無事也。先王享于上帝，配之祖考，用禮樂之道，致享而已。",
        "　　初六，用拯馬壯吉。象曰：初六之吉，順也。",
        "　　渙之初，可以散動也。二能濟而巳附之，故顯而行之無畏忌也。壯馬馳騁而得其吉。",
        "　　九二，渙奔其机，悔亡。象曰：渙奔其机，得願也。",
        "　　剛能治也，來而不窮，據初相與得願馳騁，何往不至。兼固於三，貪其多，有失渙之道，未之悔也。",
        "　　六三，渙其躬，无悔。象曰：渙其躬，志在外也。",
        "　　渙者散，而隨適可也。雖乗於剛，非其位也。自應於上，可以往而遂其志矣。散志適時，何悔之有。",
        "　　六四，渙其羣，元吉。渙有丘，匪夷所思。象曰：渙其羣，元吉。光大也。",
        "　　以柔順而上乗至尊，行大人之令者也。羣者，衆之務公之事也。渙衆之公，大吉而光也。若以私也，則丘墟不移，咎歸於巳，巳亦思之不夷矣。可不慎乎。",
        "　　九五，渙汗其大號，渙王居，无咎。象曰：王居无咎，正位也。",
        "　　渙之尊而大號其令，物致其適，散其汗發其濡也。渙王居，大散也。憂在節王者制天下之務，故正其位，行其道，乃無咎也。",
        "　　上九，渙其血，去逖，出無咎。象曰：渙其血，逺害也。",
        "　　應獨者多至於争，此易之常情也。上獨有應而逺於傷害者，當其渙，得行其志，從其道也。故血去害逺而無咎也。"
    ]
}