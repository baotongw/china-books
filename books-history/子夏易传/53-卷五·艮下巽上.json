{
    "title": "卷五·艮下巽上",
    "author": "作者：卜商",
    "content": [
        "　　漸，女歸吉。利貞。彖曰：漸之，進也。女歸吉也。進得位，往有功也。進以正，可以正邦也。其位剛得中也。止而巽，動不窮也。",
        "　　女也者，嫁於夫也，必有歸也。臣也者，得位於君，必有進也。皆以進外為位乎，漸而道乃行也。剛下柔巽之，是以柔得正位乎，外而輔剛，故女歸吉，而往有功也。使柔進得其位，而正邦者，剛得中也。止於相與，而巽以從，則動而何窮哉。",
        "　　象曰：山上有木，漸。君子以居，賢徳善俗。",
        "　　山上有木，得其高進也。君子之居，親其徳而外善於俗，而後能漸之進也。",
        "　　初六，鴻漸于干，小子厲，有言无咎。象曰：小子之厲，義无咎也。",
        "　　初至而至于干也。至弱才業未聞，上无應而首於進者，冝為小人之所危也。道不同，故危之矣。我未位也。无害小人，小人何害於我哉。故雖有言，其義不至於咎矣。",
        "　　六二，鴻漸于磐，飲食衎衎，吉。象曰：飲食衎衎，不素飽也。",
        "　　磐非鴻之所處，二非三之所得，今托之矣，非安也。得位相止，飲食且樂，可飽也。",
        "　　九三，鴻漸于陸，夫征不復，婦孕不育，凶。利禦宼。象曰：夫征不復，離羣醜也。婦孕不育，失其道也。利用禦宼，順相保也。",
        "　　得位於上，漸而之陸也。二應五也。為已止之，五合於四，征而不復，顧其類也。已與於二，二自有配偶，邪而不敢孕，失其生化之道，故凶也。兩志相保，无可間也，於長正之道，則可保夫一時之利也。",
        "　　六四，鴻漸于木，或得其桷，无咎。象曰：或得其桷，順以巽也。",
        "　　木非鴻之本，止漸而得位於高，或得於桷，桷上附也。承五而相得焉，亦非其安而安也。五巽巳順，尊而相保，不可傾奪，故无咎。",
        "　　九五，鴻漸于陵婦，三嵗不孕，終莫之勝，吉。象曰：終莫之勝，吉得所願也。",
        "　　陵高，安之所。二本應五，三近止之，至五而三，故曰三嵗不孕。夫務於大功者，不檢於細故，細故不有，匪正之事不甚非之，及其得至於大位，則人莫敢不懼，而道自復也。",
        "　　上九，鴻漸于陸，其羽可用為儀。吉。象曰：其羽可用為儀吉。不可亂也。",
        "　　漸之進也。夫進之為道，求其利也。暴速而取害之至也。漸以相與，雖非其道，不至於悔也。上乃進得高陸，不累於世，不爭於利中，心何可亂哉。超然志逺，知夫進退之道，故其羽可用為儀也。"
    ]
}