{
    "title": "卷二·乾下離上",
    "author": "作者：卜商",
    "content": [
        "　　大有，元亨。彖曰：大有，柔得尊位，大中而上下應之，曰大有。其德剛健，而文明應乎天，而時行是以，元亨。",
        "　　柔得大中之位，而上下歸焉，無有逺邇，皆大有之也。其德剛健而行，文明以辨，大位德應於天，以時行，是以大亨也。",
        "　　象曰：火在天上，大有。君子以遏惡揚善，順天休命。",
        "　　明得其時，上無不容也。善者，道之大也，故揚之。惡者，道之小也，故遏之。上舉其善則惡止矣。君子順其時，美其命而已，故大有之也。",
        "　　初九，无交害，匪咎。艱則无咎。象曰：大有，初九，无交害也。",
        "　　夫欲其豐，害物以求有者，斯害來矣。此害之交也。咎可逃乎。初得於主，始有之矣，守其分而不躁，難其志以自保，則終有大而无咎也。未涉於交害矣。易所以戒。大有，剛健之初，先逺害而利，自至矣。",
        "　　九二，大車以載，有攸往，无咎。象曰：大車以載，積中不敗也。",
        "　　剛健之中，力之大者也。上之所任事，委於中，致逺，不泥也。",
        "　　九三，公用亨于天子，小人弗克。象曰：公用亨于天子，小人害也。",
        "　　為下之長，富有其民，公之位也。為五所有，志達乎尊，以奉其主也。小人不可用也。以上之柔德，則不克，通而謀其害之矣。大有，容之也。御小人者，其道異乎，可大有之而不任也。",
        "　　九四，匪其彭，无咎。象曰：匪其彭，无咎。明辨晳也。",
        "　　柔得尊位，而上下咸願應之以時，近親難處之地也。能知禍福之端，畏天下之所覩。如非在五旁，兢以自警，不敢怙恃，可无咎矣。非明辨者不能至也。可謂智矣。剛能處柔者也。",
        "　　六五，厥孚交如，威如，吉。象曰：厥孚交如，信以發志也。威如之吉。易而无備也。",
        "　　以柔德而居主位，虚中孚誠民亦奉其誠也。志交信矣。何所備乎。故易然，而保其尊。威如，而獲其吉也。",
        "　　上九，自天佑之，吉。无不利。象曰：大有，上吉，自天佑也。",
        "　　剛居極上，尊柔奉之，可謂上賢而順高，而得終。履其信也。得其終也。内符於天，與天合德也。則自天佑之矣。何不利焉。"
    ]
}