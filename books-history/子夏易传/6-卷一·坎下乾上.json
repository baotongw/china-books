{
    "title": "卷一·坎下乾上",
    "author": "作者：卜商",
    "content": [
        "　　訟，有孚，窒惕，中吉，終凶。利見大人，不利涉大川。彖曰：訟上剛下險，險而健訟，訟有孚，窒惕，中吉。剛來而得中也，終凶。訟不可成也。利見大人，尚中正也。不利涉大川，入于淵也。",
        "　　君子知微、知彰、知柔、知剛，能盡物之情也。訟之者，其昧於先乎，兩其情，則上剛而下險，兼其象，則中心險而行健，得無訟乎。訟之所由興於二也，内剛險也。居中理可信也，不中塞也，上健可懼也。直可申也，故中吉。人不與訟也，故終凶。大人志尚中正者，利而見之辨也。陷于下矣，又好爭焉，故可涉于險也。",
        "　　象曰：天與水違，行訟君子，以作事謀始。",
        "　　相違而與處事，訟之象也。君子見其未著，防其未形，則逺訟也。",
        "　　初六，不永所事，小有言，終吉。象曰：不永所事，訟不可長也。雖小有言，其辨明也。",
        "　　柔非勇於訟也，上迫而至訟。訟初有言，辨明而通，其志不長，其訟得於終吉之道也。訟之長，凶之咎也。其吉於初已乎。",
        "　　九二，不克訟，歸而逋，其邑人三百户，无眚。象曰：不克訟，歸逋，竄也。自下訟上，患至掇也。",
        "　　為下訟上，訟可得乎，自貽其患也。不可而退，還竄其邑，自守其寡，不敢上敵，猶無眚也。",
        "　　六三，食舊德，貞厲，終吉。或從王事，无成。象曰：食舊德，從上吉也。",
        "　　處下之上，從乎剛陽，而訟通矣，食其德矣。乘剛而待之，危也。從上得附，故終吉矣。夫以柔附上，非聽其訟亦，為上忤矣。故至有命，則行之不敢自成也。夫不爭於外者，善矣夫。",
        "　　九四，不克訟，復即命渝，安貞吉。象曰：復即命，渝安貞，不失也。",
        "　　三柔附我，故我不能敵，初之訟也。以就三之命，變其訟之應也。安貞而吉，何所失哉。",
        "　　九五，訟元吉。象曰：訟元吉，以中正也。",
        "　　中正上行，雖訟而吉大也。",
        "　　上九，或錫之鞶帶，終朝三褫之。象曰：以訟受服，亦不足敬也。",
        "　　剛居訟，終能訟而得其終也。專攻得其非，上或賞也。三脱其服，象褫疾也。"
    ]
}