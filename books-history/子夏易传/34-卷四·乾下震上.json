{
    "title": "卷四·乾下震上",
    "author": "作者：卜商",
    "content": [
        "　　大壯，利貞。彖曰：大壯，大者壯也。剛以動，故壯大。壯，利貞，大者正也。正大而天地之情可見矣。",
        "　　陽剛也，大也，剛而不邪，大而能周，時而後動，故大者壯，而得其正也。天地以正，大而得其生。聖人以正，大而天下化。其道剛動而大者正也。",
        "　　象曰：雷在天上，大壯。君子以非禮弗履。",
        "　　雷在天上，陽氣大行，君子得其道也。非禮弗履，保其壯也。",
        "　　初九，壯于趾，征凶，有孚。象曰：壯于趾，其孚窮也。",
        "　　剛以處下，不有其大，初而遂用其壯也。壯在乎趾，何以用哉，以之而征，凶其冝也，故信有窮也。",
        "　　九二，貞吉。象曰：九二貞吉，以中也。",
        "　　守正處卑，得中之道，全其壯也。故貞吉矣。",
        "　　九三，小人用壯，君子用罔。貞厲，羝羊觸藩，羸其角。象曰：小人用壯，君子罔也。",
        "　　剛居上而得位也。小人知進不知退，故用其壯也。壯必見傷，正之危也。四剛在上，將陵過之，能容無忌，必羸闐矣。君子逹於幾危，故不用也。",
        "　　九四，貞吉悔亡，藩決不羸，壯於大輿之輹。象曰：藩決不羸，尚往也。",
        "　　為剛長之首升於上，體守於臣位，志在除邪，疑其逼也。故貞吉乃悔亡矣。往皆柔也，物無逆之，藩決而不羸也。居大臣之任，可以載其剛之用也。",
        "　　六五，喪羊于易，无悔。象曰：喪羊于易，位不當也。",
        "　　剛長也。而以柔乘之五陽也。而以陰處之，雖欲用壯，是喪其壯，而不難也。質柔而不可恃也。柔不終拒尊中獲存故無悔也。",
        "　　上六，羝羊觸藩，不能退，不能遂，无攸利，艱則吉。象曰：不能退，不能遂，不詳也。艱則吉，咎不長也。",
        "　　柔居壯，極非其壯，而用壯也。將觸藩矣。恃應而往，不能退也。質弱道窮，不能遂也。進退無可安所之哉，若自守其柔，艱以為志，不敢盈殆，得其吉矣。"
    ]
}