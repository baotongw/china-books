{
    "title": "卷六·兌下巽上",
    "author": "作者：卜商",
    "content": [
        "　　中孚，豚魚吉。利渉大川，利貞。彖曰：中孚，柔在内而剛得中。說而巽，孚乃化邦也。豚魚吉，信及豚魚也。利渉大川，乗木舟虚也。中孚以利貞，乃應乎天也。",
        "　　上柔在内，以接於下，而剛得中，柔接而相親，剛中而實信，就巽以從之，故得下柔奉之而剛中，以信而民，莫不化者也。中發之信，恒而及於豚魚，雖豚魚而信，不遺其微小焉，故吉也。利渉大川，乗木而無險也。君子虚其中，而施信於民，故得民之信而可以致重道逺也。信自於中利而以正，?於天地四時也，而況人乎。",
        "　　象曰：澤上有風，中孚。君子以議獄緩死。",
        "　　澤降而風加焉，相得澤行也。君子信行，庶其中，感而變化也。故議留其獄，不即其死。",
        "　　初九，虞吉，有他不燕。象曰：初九虞吉，志未變也。",
        "　　中孚之故在乎初也。速而應感其誠也，故度其志未變，而往則信終而吉。志變而有作，不可感也已矣。後之而絶類也。何所安乎。",
        "　　九二，鳴鶴在隂，其子和之，我有好爵，吾與爾縻之。象曰：其子和之，中心願也。",
        "　　鶴者陽明之物也。而守隂處内，修徳立誠，名達而隱也，上中孚也。求中信以致，雖居隂也，時亦索之。中心願與之為治，同志而相求也，故公家之有好爵，而相與縻之矣。君子之道在於進徳乎，無隱而不彰，上求下治之本也。故君子而求其母也。",
        "　　六三，得敵，或鼓或罷，或泣或歌。象曰：或鼓或罷，位不當也。",
        "　　三與四皆為敵，三應於上，四巽於下，對而為敵，鼔以戰之。四附上而大不敢當也，或罷之矣。不勝而懼，或泣之矣。四不我争，歡巳志獲，或歌之矣。柔徳之薄，不量其勢，不當於位，不正於分也。",
        "　　六四，月幾望，馬匹亡，无咎。象曰：馬匹亡，絶類上也。",
        "　　得位上順而為五巽，隂盛得附，故无咎也。",
        "　　九五，有孚攣如，无咎。象曰：有孚攣如，位正當也。",
        "　　四絶類而孚我，我亦有信。攣如，當其位正，雖得地而无咎。",
        "　　上九，翰音登于天，貞凶。象曰：翰音登于天，何可長也。",
        "　　翰音為雞巽之象也，以其陽物巽隂而無力飛，必鳴也，登於天何可久乎。信不由中，而為極上，難終之約，其可乎。信而莫應，有聲而巳，正之凶也。"
    ]
}