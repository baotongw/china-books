{
    "title": "卷四·坤下離上",
    "author": "作者：卜商",
    "content": [
        "　　晉，康侯用錫馬蕃庶，晝日三接。彖曰：晉，進也。明出地上，順而麗乎大明。柔進而上行，是以康侯用錫馬蕃庶，晝日三接也。",
        "　　明出地上，聖人順民而麗於大明，光於天下，方無滯於幽也。故柔進而上行，附於大明之中，極一臣之位，任為治之主，故謂為康侯錫以多馬，晝日之間而三接也。",
        "　　象曰：明出地上，晉。君子以自昭明徳。",
        "　　明出地上，大明之道，可進之時也。君子著其明徳，求上知之。",
        "　　初六，晉如，摧如。貞吉。罔孚，裕无咎。象曰：晉如，摧如，獨行正也。裕无咎，未受命也。",
        "　　有應於上，可以進也。應近於五，未獲於情，慮其得之薄，故摧如。不進，以柔守下也。復以自知，正之吉也。未為上信，未受上命，故修徳自退，寛以居之，終無咎矣。",
        "　　六二，晉如，愁如，貞吉。受兹介福，于其王母。象曰：受兹介福，以中正也。",
        "　　得位而進，無應而愁如也。夫以謹順中正，憂勤其進，非唯獲吉，抑受其福也。五以陰而降徳也。茍能立身行道，當時大明，何必待於應乎。王母，陰尊而幽逺者，猶知福之況其明王乎。",
        "　　六三，衆允悔亡。象曰：衆允之志，上行也。",
        "　　處上又進悔之道也。衆允志合，故進不非，故悔亡也。",
        "　　九四，晉如，鼫鼠貞厲。象曰：鼫鼠貞厲，位不當也。",
        "　　上奉於五，下據其民，剛強處卑，進不當位，其竊位也。如大鼠焉，貪而無禮，不能終矣。以之為重危之道也。",
        "　　六五，悔亡，失得勿恤，往吉，无不利。象曰：失得勿恤，往有慶也。",
        "　　臣當君任，正之道也。以明盛而進弼成王化而為治主也。夫以明正為治者，則天下各當其才矣，何恤乎失得哉。以斯而往，吉其冝也。故無不利矣。",
        "　　上九，晉其角，維用伐邑，厲吉无咎，貞吝。象曰：維用伐邑，道未光也。",
        "　　以柔徳治者，不能威肅天下也。故其終多用師焉。進過於禮，故曰角。進極於終，民或叛也。明正久著，人多恊焉，猶用伐邑，雖危吉也。則咎自免矣。治物不以徳，以之為政，可惜之也。"
    ]
}