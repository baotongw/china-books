{
    "title": "卷六·離下震上",
    "author": "作者：卜商",
    "content": [
        "　　豐，亨。王假之，勿憂宜日中。彖曰：豐，大也。明以動，故豐。王假之，尚大也。勿憂宜日中，宜照天下也。日中則昃，月盈則食，天地盈虚，與時消息，而况於人乎，况於鬼神乎。",
        "　　夫明者，内含其照也。動而施之，乃豐也。明以時動，物伸其直，得盡其大生長之而遂成也。期盛之矣。豐之道者也，唯尚大而當之，故王能極之也。不失天下之情，則勿憂而旣治矣。日之明盛於中也，王宜照於天下也，則無微而不大也。過於中則憂，大斯盈，盈斯缺矣。大之道也，蓋聖人戒乎其大也。",
        "　　象曰：雷電皆至，豐。君子以折獄致刑。",
        "　　雷電皆發，天下文明。盛大之時，明刑以肅民也。君子無所隱避，明以折獄而至用，刑可以勿憂。當日中之宜也。",
        "　　初九，遇其配主，雖旬无咎。往有尚。象曰：雖旬无咎，過旬災也。",
        "　　豐，尚大也。唯其大者至之以陽，遇四務同而相配彼，俟之為巳主，相須而待也。明方動進而速有功也。遲而過旬失其動也。災之道也。",
        "　　六二，豐其蔀，日中見斗，往得疑疾，有孚發若，吉。象曰：有孚發若，信以發志也。",
        "　　柔之為道，靜退者也。又以居内，不能大其上也。是障其光而暗其明也。往之為王，雖尊而隂也。蓋相發則覆，疑矣，且履正不邪中。考自信於心明，生於内而悟其違時之失，修改其道，無執其，故得其吉也。",
        "　　九三，豐其沛，日中見沬，折其右肱，无咎。象曰：豐其沛，不可大事也。折其右肱，終不可用也。",
        "　　居於下體之上，而上應焉。自以為有其位，而應其德也。貴賤之等則三曷足以為德乎。豐沛以為光，應幽隂以為德，豈可大事乎。力小任重者，右肱斯折也。右肱斯折不可用也，自致廢矣。誰復加於咎乎。",
        "　　九四，豐其蔀，日中見斗，遇其夷主，吉。象曰：豐其蔀，位不當也。日中見斗，幽不明也。遇其夷主吉，行也。",
        "　　陽以守卑而不能弘其大，以當於時也。是幽其明而暝其晝也。初陽之來，爲相發之主，事合志終，得其明動之義，故吉也。",
        "　　六五，來章有慶譽吉。象曰：六五之吉，有慶也。",
        "　　柔居尊，陽能尚其大，而不以力得，其日中之宜也。天下無所隱諱，無微而不照，則天下歸其章明之德矣。故其慶譽之吉哉。",
        "　　上六，豐其屋，蔀其家，闚其戸，闃其无人，三歳不覿，凶。象曰：豐其屋，天際翔也。闚其戸，闃其无人，自藏也。",
        "　　極其大過於豐之所也。無道可弘，柔而無鑒也。唯富其室，厚其家，自謂其翔於天際，人莫之見也。自藏也者，雖闚其戸，可得見乎。過明之逺，而動之極，也不覿，以三年矣。凶其至也。"
    ]
}