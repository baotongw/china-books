{
    "title": "卷五·巽下乾上",
    "author": "作者：卜商",
    "content": [
        "　　姤，女壯，勿用取女。彖曰：姤，遇也。柔遇剛也。勿用取女，不可與長也。天地相遇，品物咸章也。剛遇中正，天下大行也。姤之時義大矣哉。",
        "　　陽也，君人之道也，正之恒也。而陰來代之，衆以求之，其道遇也。陰之賊也。遇而合之，仕无正也。女之壯也，非人倫之道，不足以娶之。事无恒，不足以為用。夫易无窮也。陽不能獨化，化不可以无遇，故遇而後成。初茍而終固，即遂其生，化之大焉。且物无大也，无細也。其得之大遇也。待於外之來也，豈已之由乎。其在於遇人，大吉。則乾陽也，巽陰也，有天地相遇之道焉。天地遇而萬物章也，剛得中正而能擇其柔，聖人遇於大位也。則其道大行，君子遇於時，輔聖人之功而天下治也。品物得遇而其道乃通始，微而終著也。",
        "　　象曰：天下有風，姤。后以施命誥四方。",
        "　　人之治者，火承上之風，能君天下者，得天下之治也。施命告四方，人承其命，咸得其遇也。",
        "　　初六，繫于金柅，貞吉。有攸往，見凶。羸豕孚蹢躅。象曰：繫于金柅，柔道牽也。",
        "　　陰之為道，冝牽於陽。而守其正，保其吉也。君子隨遇而往，无永正，何以終乎，凶其冝也。无異於牝豕從豭，遇无信蹢躅而已。非久之道也。",
        "　　九二，包有魚，无咎。不利賔。象曰：包有魚，義不及賔也。",
        "　　陰者，身之資也。魚非食之珍者。初非陰之正者，卦无陰，亦衆之所向也。已得之而供其求，衆失之，未足深吝，故獲之无咎。得其中者也。畜非正之物，懼人之見，其義豈及於賔哉。",
        "　　九三，臀无膚，其行次且，厲无大咎。象曰：其行次且，行未牽也。",
        "　　求初之，合二已，得矣，胡獲焉。坐而不安，行而不正，牽繫其柔而未得也。以其不獲也。而止於位，故免於爭競之患雖，危而无大咎也。",
        "　　九四，包无魚，起凶。象曰：无魚之凶，逺民也。",
        "　　无位之陰，遇斯獲矣，二有之也。應何為乎起已求，遇之凶之道也。",
        "　　九五，以杞包瓜，含章，有隕自天。象曰：九五含章，中正也。有隕自天，志不舎命也。",
        "　　无中正之徳者，皆无魚以至於悔也。至五徳博而位尊，謀其道不思其欲，故食杞匏瓜而已。夫以剛正之體，含章明之徳，志在行道不舎敎令，如天降之也。莫不咸賴矣，所謂剛遇中正而天下大行也。",
        "　　上九，姤其角，吝，无咎。象曰：姤其角，上窮。吝也。",
        "　　已過體矣，何所遇乎，姤於角也。以是求遇，可惜者也。不至於爭，无吝已矣。"
    ]
}